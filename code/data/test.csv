title,text
玩迎春花赠杨郎中,"金英翠萼带春寒,黄色花中有几般。恁君与向游人道,莫作蔓菁花眼看。"
闻进士许彬罢举归睦州怅然怀寄,"桐庐归旧庐,垂老复樵渔。吾子虽言命,乡人懒读书。烟舟撑晚浦,雨屐剪春蔬。异代名方振,哀吟莫废初。"
怀紫阁隐者,"寂寥思隐者,孤烛坐秋霖。梨栗猿喜熟,云山僧说深。寄书应不到,结伴拟同寻。废寝方终夕,迢迢紫阁心。"
代小玉家为蕃骑所虏后寄故集贤裴公相国,"动天金鼓逼神州,惜别无心学坠楼。不得回眸辞傅粉,便须含泪对残秋。折钗伴妾埋青冢,半镜随郎葬杜邮。唯有此宵魂梦里,殷勤见觅凤池头。"
五郊乐章。雍和,"金悬夕肆,玉俎朝陈。飨荐黄道,芬流紫辰。乃诚乃敬,载享载諲。崇荐斯在,惟皇是宾。"
泛五云溪,"此溪何处路,遥问白髯翁。佛庙千岩里,人家一岛中。鱼倾荷叶露,蝉噪柳林风。急濑鸣车轴,微波漾钓筒。石苔萦棹绿,山果拂舟红。更就千村宿,溪桥与剡通。"
送王五昆季省觐,"公子恋庭闱,劳歌涉海涯。水乘舟楫去,亲望老莱归。斜日催乌鸟,清江照彩衣。平生急难意,遥仰鶺鴒飞。"
留别安凤,"君寄长安久,耻不还故乡。我别长安去,切在慰高堂。不意与离恨,泉下亦难忘。"
庚午岁十五夜对月,"海澄空碧正团圆,吟想玄宗此夜寒。玉兔有情应记得,西边不见旧长安。"
代书寄吉十一,"一雁雪上飞,值我衡阳道。口衔离别字,远寄当归草。目想春来迟,心惊寒去早。忆乡乘羽翮,慕侣盈怀抱。零落答故人,将随江树老。"
送章八元秀才擢第往上都应制,"决胜文场战已酣,行应辟命复才堪。旅食不辞游阙下,春衣未换报江南。天边宿鸟生归思,关外晴山满夕岚。立马欲从何处别,都门杨柳正毵毵。"
咏史诗。博浪沙,"嬴政鲸吞六合秋,削平天下虏诸侯。山东不是无公子,何事张良独报仇。"
蒙闽王改赐乡里,"乡名文秀里光贤,别向钧台造化权。阀阅便因今日贵,德音兼与后人传。自从受赐身无力,向未酬恩骨肯镌。归阙路遥心更切,不嫌扶病倚旌旃。"
新柳,"无情柔态任春催,似不胜风倚古台。多少去年今日恨,御沟颜色洞庭来。"
慈恩寺九日应制,"宝宫星宿劫,香塔鬼神功。王游盛尘外,睿览出区中。日宇开初景,天词掩大风。微臣谢时菊,薄采入芳丛。"
四明山诗。潺湲洞,"石浅洞门深,潺潺万古音。似吹双羽管,如奏落霞琴。倒穴漂龙沫,穿松溅鹤襟。何人乘月弄,应作上清吟。"
燕来,"去岁辞巢别近邻,今来空讶草堂新。花开对语应相问,不是村中旧主人。"
逢道者神和子,"珍重神和子,闻名五十年。童颜终不改,绿发尚依然。酒里消闲日,人间作散仙。长生如可慕,相逐隐林泉。"
曲江宴日呈诸同年,"鹪鹩惊与凤凰同,忽向中兴遇至公。金榜连名升碧落,紫花封敕出琼宫。天知惜日迟迟暮,春为催花旋旋红。好是慈恩题了望,白云飞尽塔连空。"
沈亚之,"伐木丁丁,鸟鸣嘤嘤。东行西行,遇饭遇羹。"
闭门羹,"一豆聊供游冶郎,去时忙唤锁仓琅。入门独慕相如侣,欲拨瑶琴弹凤凰。"
池鹤八绝句。鸡赠鹤,"一声警露君能薄,五德司晨我用多。不会悠悠时俗士,重君轻我意如何。"
秋夜北山精舍观体如师梵,"焚香奏仙呗,向夕遍空山。清切兼秋远,威仪对月闲。静分岩响答,散逐海潮还。幸得风吹去,随人到世间。"
春日即事,"春来眠不得,谁复念生涯。夜听四邻乐,朝寻九陌花。轻烟浮草色,微雨濯年华。乞假非关病,朝衣在酒家。"
寄西华黄炼师,"西华有路入中华,依约山川认永嘉。羽客昔时留筱簜,故人今又种烟霞。坛高已降三清鹤,海近应通八月槎。盛事两般君总得,老莱衣服戴颙家。"
奉和春日出苑瞩目应令,"铜龙晓辟问安回,金辂春游博望开。渭北晴光摇草树,终南佳气入楼台。招贤已得商山老,托乘还征邺下才。臣在东周独留滞,忻逢睿藻日边来。"
卧病别郑锡,"病来喜无事,多卧竹林间。此日一相见,明朝还掩关。幽人爱芳草,志士惜颓颜。岁晏不我弃,期君在故山。"
赠王逖,"端笏事龙楼,思闲辄告休。新调赭白马,暂试黑貂裘。珠履迎佳客,金钱与莫愁。座中豪贵满,谁道不风流。"
结客少年场行,"幽并侠少年,金络控连钱。窃符方救赵,击筑正怀燕。轻生辞凤阙,挥袂上祁连。陆离横宝剑,出没骛征旃。蒙轮恒顾敌,超乘忽争先。摧枯逾百战,拓地远三千。骨都魂已散,楼兰首复传。龙城含宿雾,瀚海接遥天。歌吹金微返,振旅玉门旋。烽火今已息,非复照甘泉。"
览镜,"岁去红颜尽,愁来白发新。今朝开镜匣,疑是别逢人。"
漳州阳亭言事寄于使君,"谢守登城对远峰,金英泛泛满金钟。楼头风景八九月,床下水云千万重。红旆朝昏虽许近,清才今古定难逢。鲤鱼纵是凡鳞鬣,得在膺门合作龙。"
洗脚亭,"白道向姑熟,洪亭临道傍。前有昔时井,下有五丈床。樵女洗素足,行人歇金装。西望白鹭洲,芦花似朝霜。送君此时去,回首泪成行。"
邻人自金仙观移竹,"移居新竹已堪看,劚破莓苔得几竿。圆节不教伤粉箨,低枝犹拟拂霜坛。墙头枝动如烟绿,枕上风来送夜寒。第一莫教渔父见,且从萧飒满朱栏。"
江南曲,"美人何荡漾,湖上风日长。玉手欲有赠,裴回双明珰。歌声随绿水,怨色起青阳。日暮还家望,云波横洞房。"
梅亭,"东海穷诗客,西风古驿亭。发从残岁白,山入故乡青。世事徒三窟,儿曹且一经。丁宁速赊酒,煮栗试砂瓶。"
奉和窦容州,"明公莫讶容州远,一路潇湘景气浓。斑竹初成二妃庙,碧莲遥耸九疑峰。禁林闻道长倾凤,池水那能久滞龙。自叹风波去无极,不知何日又相逢。"
送崔郎中赴常州,"贵是鴒原在紫微,荣逢知己领黄扉。人间盛事今全得,江上政声复欲归。风起满城山果落,雨馀穿宅水禽飞。昔年尝作毗陵客,石峭泉清天下稀。"
送蒲秀才擢第归蜀,"去马疾如飞,看君战胜归。新登郄诜第,更著老莱衣。汉水行人少,巴山客舍稀。向南风候暖,腊月见春辉。"
时人为邹昉语,"萧佺驸马子,邹昉骆驼儿。非关道德合,只为钱相知。"
衡州岁前游合江亭见山樱蕊未折因赋含彩吝惊春,"山樱先春发,红蕊满霜枝。幽处竟谁见,芳心空自知。似夺朝日照,疑畏暖风吹。欲问含彩意,恐惊轻薄儿。"
南省转牒欲具江国图令尽通风俗故事,"圣代提封尽海壖,狼荒犹得纪山川。华夷图上应初录,风土记中殊未传。椎髻老人难借问,黄茆深峒敢留连。南宫有意求遗俗,试检周书王会篇。"
南中客舍对雨送故人归北,"猿声啾啾雁声苦,卷帘相对愁不语。几年客吴君在楚,况送君归我犹阻。家书作得不忍封,北风吹断阶前雨。"
地隅,"江汉山重阻,风云地一隅。年年非故物,处处是穷途。丧乱秦公子,悲凉楚大夫。平生心已折,行路日荒芜。"
别友人,"扰扰倦行役,相逢陈蔡间。如何百年内,不见一人闲。对酒惜馀景,问程愁乱山。秋风万里道,又出穆陵关。"
夏弹琴,"碧山本岑寂,素琴何清幽。弹为风入松,崖谷飒已秋。庭鹤舞白雪,泉鱼跃洪流。予欲娱世人,明月难暗投。感叹未终曲,泪下不可收。呜呼钟子期,零落归荒丘。死而若有知,魂兮从我游。"
送张逸人,"自说归山人事赊,素琴丹灶是生涯。床头残药鼠偷尽,溪上破门风摆斜。石井晴垂青葛叶,竹篱荒映白茅花。遥知此去应稀出,独卧晴窗梦晓霞。"
送徐铉流舒州,"昔年凄断此江湄,风满征帆泪满衣。今日重怜鶺鴒羽,不堪波上又分飞。"
洛城观酺应制,"圣人信恭己,天命允昭回。苍极神功被,青云秘箓开。垂衣受金册,张乐宴瑶台。云凤休征满,鱼龙杂戏来。崇恩逾五日,惠泽畅三才。玉帛群臣醉,徽章缛礼该。方睹升中禅,言观拜洛回。微臣固多幸,敢上万年杯。"
中峰居喜见苗发,"自得中峰住,深林亦闭关。经秋无客到,入夜有僧还。暗涧泉声小,荒冈树影闲。高窗不可望,星月满空山。"
巫山高,"巫山高不极,合沓状奇新。暗谷疑风雨,阴崖若鬼神。月明三峡曙,潮满九江春。为问阳台客,应知入梦人。"
湖南客中春望,"鸣雁嘹嘹北向频,渌波何处是通津。风尘海内怜双鬓,涕泪天涯惨一身。故里音书应望绝,异乡景物又更新。便抛印绶从归隐,吴渚香莼漫吐春。"
寄天台道友,"大是清虚地,高吟到日晡。水声金磬乱,云片玉盘粗。仙有遗踪在,人还得意无。石碑文不直,壁画色多枯。冷立千年鹤,闲烧六一炉。松枝垂似物,山势秀难图。紫府程非远,清溪径不迂。馨香柏上露,皎洁水中珠。贤圣无他术,圆融只在吾。寄言桐柏子,珍重保之乎。"
中元作,"绛节飘飖宫国来,中元朝拜上清回。羊权须得金条脱,温峤终虚玉镜台。曾省惊眠闻雨过,不知迷路为花开。有娀未抵瀛洲远,青雀如何鸩鸟媒。"
寄太白无能禅师,"太白山中寺,师居最上方。猎人偷佛火,栎鼠戏禅床。定久衣尘积,行稀径草长。有谁来问法,林杪过残阳。"
咏史诗。汨罗,"襄王不用直臣筹,放逐南来泽国秋。自向波间葬鱼腹,楚人徒倚济川舟。"
送王羽林往秦州,"秦州贵公子,汉日羽林郎。事主来中禁,荣亲上北堂。輶车花拥路,宝剑雪生光。直扫三边靖,承恩向建章。"
访僧不遇,"棹倚东林欲问禅,远公飞锡未应还。蒙庄弟子相看笑,何事空门亦有关?"
看石楠花,"留得行人忘却归,雨中须是石楠枝。明朝独上铜台路,容见花开少许时。"
会哙岑山人,"渝州江上忽相逢,说隐西山最上峰。略坐移时又分别,片云孤鹤一枝筇。"
道林寺居寄岳麓禅师二首,"门前石路彻中峰,树影泉声在半空。寻去未应劳上下,往来殊已倦西东。髭根尽白孤云并,心迹全忘片月同。长忆高窗夏天里,古松青桧午时风。山袍不称下红尘,各是闲居岛外身。两处烟霞门寂寂,一般苔藓石磷磷。禅关悟后宁疑物,诗格玄来不傍人。月照经行更谁见,露华松粉点衣巾。"
和韦开州盛山十二首。绣衣石榻,"山城无别味,药草兼鱼果。时到绣衣人,同来石上坐。"
半醉,"水向东流竟不回,红颜白发递相催。壮心暗逐高歌尽,往事空因半醉来。云护雁霜笼澹月,雨连莺晓落残梅。西楼怅望芳菲节,处处斜阳草似苔。"
寒食,"玉轮江上雨丝丝,公子游春醉不知。翦渡归来风正急,水溅鞍帕嫩鹅儿。"
荆南席上闻歌,"迎愁敛黛一声分,吊屈江边日暮闻。何事遏云翻不定,自缘踪迹爱行云。"
将晓二首,"石城除击柝,铁锁欲开关。鼓角悲荒塞,星河落曙山。巴人常小梗,蜀使动无还。垂老孤帆色,飘飘犯百蛮。军吏回官烛,舟人自楚歌。寒沙蒙薄雾,落月去清波。壮惜身名晚,衰惭应接多。归朝日簪笏,筋力定如何。"
陕府上姚中丞,"关东领藩镇,阙下授旌旄。觅句秋吟苦,酬恩夜坐劳。天开吹角出,木落上楼高。闲话钱塘郡,半年听海潮。"
送崔詹事论之上都,"金虎城池在,铜龙剑珮新。重看前浦柳,犹忆旧洲蘋。远思秦云暮,归心腊月春。青园昔游处,惆怅别离人。"
新涧亭,"烟萝初合涧新开,闲上西亭日几回。老病归山应未得,且移泉石就身来。"
赠郓州马使君,"东方千万骑,出望使君时。暮雪行看尽,春城到莫迟。路人趋墨帻,官柳度青丝。他日铃斋内,知君亦赋诗。"
述怀,"万事皆零落,平生不可思。惟余酒中趣,不减少年时。"
永嘉别张子容,"旧国余归楚,新年子北征。挂帆愁海路,分手恋朋情。日夕故园意,汀洲春草生。何时一杯酒,重与季鹰倾。"
道林寺送莫侍御,"何处堪留客,香林隔翠微。薜萝通驿骑,山竹挂朝衣。霜引台乌集,风惊塔雁飞。饮茶胜饮酒,聊以送将归。"
"思归,寄东林澈上人","王事纷纷无暇日,浮生冉冉只如云。已为平子归休计,五老岩前必共闻。"
唐大飨拜洛乐章。禋和,"百礼崇容,千官肃事。灵降舞兆,神凝有粹。奠享咸周,威仪毕备。奏夏登列,歌雍撤肆。"
"仲夏斋居,偶题八韵,寄微之及崔湖州","林下春将尽,池边日半斜。樱桃落砌颗,夜合隔帘花。尝酒留闲客,行茶使小娃。残杯劝不饮,留醉向谁家。"
仙岩二首,"白烟昼起丹灶,红叶秋书篆文。二十四岩天上,一鸡啼破晴云。风呼山鬼服役,月照衡薇结花。江暖客寻瑶草,洞深人咽丹霞。"
春暮思平泉杂咏二十首。东谿,"近蓄东谿水,悠悠起渌波。彩鸳留不去,芳草日应多。夹岸生奇筱,缘岩覆女萝。兰桡思无限,为感濯缨歌。"
酬刘谷立春日吏隐亭见寄,"孤亭遥带寺,静者独登临。楚霁江流慢,春归泽气阴。野田青牧马,幽竹暖鸣禽。日日年光尽,何堪故国心。"
和张监观赦,"日御临双阙,天街俨百神。雷兹作解气,岁复建寅春。喜候开星驿,欢声发市人。金环能作赋,来入管弦声。"
赠苏十三中丞,"洛阳陌上埋轮气,欲逐秋空击隼飞。今日芝泥检征诏,别须台外振霜威。"
寄令狐宾客,"勋名尽得国家传,退狎琴僧与酒仙。还带郡符经几处,暂辞台座已三年。留司未到龙楼下,拜表长怀玉案前。秋日出城伊水好,领谁相逐上闲船。"
衡阳与梦得分路赠别,"十年憔悴到秦京,谁料翻为岭外行。伏波故道风烟在,翁仲遗墟草树平。直以慵疏招物议,休将文字占时名。今朝不用临河别,垂泪千行便濯缨。"
送夏侯参军赴广州,"闻道衡阳外,由来雁不飞。送君从此去,书信定应稀。云海南溟远,烟波北渚微。勉哉孙楚吏,彩服正光辉。"
姑熟杂咏。凌歊台,"旷望登古台,台高极人目。叠嶂列远空,闲花杂平陆。白云入窗牖,野翠生松竹。欲览碑上文,苔侵岂堪读。"
钟陵寒食日郊外闲游,"可怜时节足风情,杏子粥香如冷饧。无奈春风输旧火,遍教人唤作山樱。"
送襄阳李尚书,"天寒发梅柳,忆昔到襄州。树暖然红烛,江清展碧油。风烟临岘首,云水接昭丘。俗尚春秋学,词称文选楼。都门送旌节,符竹领诸侯。汉沔分戎寄,黎元减圣忧。时追山简兴,本自习家流。莫废思康乐,诗情满沃洲。"
宴客词,"上客不用顾金羁,主人有酒君莫违。请君看取园中花,地上渐多枝上稀。山头树影不见石,溪水无风应更碧。人人齐醉起舞时,谁觉翻衣与倒帻。明朝花尽人已去,此地独来空绕树。"
送恒操上人归江外觐省,"依佛不违亲,高堂与寺邻。问安双树晓,求膳一僧贫。持咒过龙庙,翻经化海人。还同惠休去,儒者亦沾巾。"
奉和虢州刘给事使君三堂新题二十一咏。花源,"源上花初发,公应日日来。丁宁红与紫,慎莫一时开。"
光启丁未别山,"草堂琴画已判烧,犹托邻僧护燕巢。此去不缘名利去,若逢逋客莫相嘲。"
代赠二首,"楼上黄昏欲望休,玉梯横绝月中钩。芭蕉不展丁香结,同向春风各自愁。东南日出照高楼,楼上离人唱石州。总把春山扫眉黛,不知供得几多愁。"
送崔邠拾遗,"皎洁无瑕清玉壶,晓乘华幰向天衢。石建每闻宗谨孝,刘歆不敢衒师儒。谏修郊庙开宸虑,议按休征浅瑞图。今日攀车复何者,辕门垂白一愚夫。"
赠柳氏妓,"冶艳出神仙,歌声胜管弦。词轻白纻曲,歌遏碧云天。未拟生裴秀,如何乞郑玄。不堪金谷水,横过坠楼前。"
"在郡三年,今秋见白发,聊以书事","二毛非骑省,朝镜忽秋风。丝缕寒衣上,霜华旧简中。承明那足厌,车服愧无功。日日山城守,淹留岩桂丛。"
洛下赠彻公,"天竺沙门洛下逢,请为同社笑相容。支颐忽望碧云里,心爱嵩山第几重。"
闲园独赏,"午后郊园静,晴来景物新。雨添山气色,风借水精神。永日若为度,独游何所亲。仙禽狎君子,芳树倚佳人。蚁斗王争肉,蜗移舍逐身。蝶双知伉俪,蜂分见君臣。蠢蠕形虽小,逍遥性即均。不知鹏与鷃,相去几微尘。"
平阴夏日作,"西来渐觉细尘红,扰扰舟车路向东。可惜夏天明月夜,土山前面障南风。"
古意,"碌碌复碌碌,百年双转毂。志士终夜心,良马白日足。俱为不等闲,谁是知音目。眼中两行泪,曾吊三献玉。"
发邛州寄友人,"茫茫驱一马,自叹又何之。出郭见山处,待船逢雨时。晓鸡鸣野店,寒叶堕秋枝。寂寞前程去,闲吟欲共谁。"
送萧献士,"惆怅烟郊晚,依然此送君。长河隔旅梦,浮客伴孤云。淇上春山直,黎阳大道分。西陵倘一吊,应有士衡文。"
逢旧,"久别偶相逢,俱疑是梦中。即今欢乐事,放醆又成空。"
能画,"能画毛延寿,投壶郭舍人。每蒙天一笑,复似物皆春。政化平如水,皇恩断若神。时时用抵戏,亦未杂风尘。"
晚燕,"百鸟乳雏毕,秋燕独蹉跎。去社日已近,衔泥意如何。不悟时节晚,徒施工用多。人间事亦尔,不独燕营窠。"
寄飞卿,"阶砌乱蛩鸣,庭柯烟露清。月中邻乐响,楼上远山明。珍簟凉风著,瑶琴寄恨生。嵇君懒书札,底物慰秋情。"
凉雨一章,"习习凉风,泠泠浮飙。君子乐胥,于其宾僚。有女斯夭,式歌且谣。欲言终宥,惟以招邀。于胥乐兮。"
唐享昊天乐。第八,"奠璧郊坛昭大礼,锵金拊石表虔诚。始奏承云娱帝赏,复歌调露畅韶英。"
怀紫阁山,"学他趋世少深机,紫阁青霄半掩扉。山路远怀王子晋,诗家长忆谢玄晖。百年不肯疏荣辱,双鬓终应老是非。人道青山归去好,青山曾有几人归。"
秋夜曲,"桂魄初生秋露微,轻罗已薄未更衣。银筝夜久殷勤弄,心怯空房不忍归。"
流所赠张锡,"黄叶因风下,甘从洛浦隈。白云何所为,还出帝乡来。"
送谭三藏入京,"阿闍梨与佛身同,灌顶难施利济功。持咒力须资运祚,度人心要似虚空。东周路踏红尘里,北极门瞻紫气中。好进梵文沾帝泽,却归天策继真风。"
送裴判官回湖南,"莫怕南风且尽欢,湘山多雨夏中寒。送君万里不觉远,此地曾为心铁官。"
闻哭者,"昨日南邻哭,哭声一何苦。云是妻哭夫,夫年二十五。今朝北里哭,哭声又何切。云是母哭儿,儿年十七八。四邻尚如此,天下多夭折。乃知浮世人,少得垂白发。余今过四十,念彼聊自悦。从此明镜中,不嫌头似雪。"
画石,"苍藓千年粉绘传,坚贞一片色犹全。那知忽遇非常用,不把分铢补上天。"
太学创置石经,"圣唐复古制,德义功无替。奥旨悦诗书,遗文分篆隶。银钩互交映,石壁靡尘翳。永与乾坤期,不逐日月逝。儒林道益广,学者心弥锐。从此理化成,恩光遍遐裔。"
宿香山寺石楼,"夜宿翠微半,高楼闻暗泉。渔舟带远火,山磬发孤烟。衣拂云松外,门清河汉边。峰峦低枕席,世界接人天。霭霭花出雾,辉辉星映川。东林曙莺满,惆怅欲言旋。"
江上,"长林何缭绕,远水复悠悠。尽日馀无见,为心那不愁。忆将亲爱别,行为主恩酬。感激空如此,芳时屡已遒。"
浣纱石上女,"玉面耶溪女,青娥红粉妆。一双金齿屐,两足白如霜。"
辋川集。金屑泉,"日饮金屑泉,少当千馀岁。翠凤翊文螭,羽节朝玉帝。"
延寿里精舍寓居,"旅托避华馆,荒楼遂愚慵。短庭无繁植,珍果春亦浓。侧庐废扃枢,纤魄时卧逢。耳目乃鄽井,肺肝即岩峰。汲泉饮酌余,见我闲静容。霜蹊犹舒英,寒蝶断来踪。双履与谁逐,一寻青瘦筇。"
仪坤庙乐章,"閟宫实实,清庙微微。降格无象,馨香有依。式昭纂庆,方融嗣徽。明禋是享,神保聿归。"
秋日台中寄怀简诸僚,"宪府日多事,秋光照碧林。干云岩翠合,布石地苔深。忧悔耿遐抱,尘埃缁素襟。物情牵局促,友道旷招寻。颓节风霜变,流年芳景侵。池荷足幽气,烟竹又繁阴。簪组赤墀恋,池鱼沧海心。涤烦滞幽赏,永度瑶华音。"
赠考功卢郎中,"白首方辞满,荆扉对渚田。雪中无陋巷,醉后似当年。一笈负山药,两瓶携涧泉。夜来风浪起,何处认渔船。"
尚书宗兄使过诗以奉献,"洛下交亲满,归闲意有馀。翻嫌旧坐宅,却驾所悬车。腹饱山僧供,头轻侍婢梳。上官唯揖让,半禄代耕锄。雨散三秋别,风传一字书。胜游如可继,还欲并园庐。"
"将别巫峡,赠南卿兄瀼西果园四十亩","苔竹素所好,萍蓬无定居。远游长儿子,几地别林庐。杂蕊红相对,他时锦不如。具舟将出峡,巡圃念携锄。正月喧莺末,兹辰放鹢初。雪篱梅可折,风榭柳微舒。托赠卿家有,因歌野兴疏。残生逗江汉,何处狎樵渔。"
佚句,"烧平樵路出,潮落海山高。"
和鲁望风人诗三首,"刻石书离恨,因成别后悲。莫言春茧薄,犹有万重思。镂出容刀饰,亲逢巧笑难。日中骚客佩,争奈即阑干。江上秋声起,从来浪得名。逆风犹挂席,若不会凡情。"
青出蓝,"芳蓝滋匹帛,人力半天经。浸润加新气,光辉胜本清。还同冰出水,不共草为萤。翻覆衣襟上,偏知造化灵。"
柳眉,"弯弯柳叶愁边戏,湛湛菱花照处频。妩媚不烦螺子黛,春山画出自精神。"
高楼,"远天明月出,照此谁家楼。上有罗衣裳,凉风吹不休。"
深春,"故里千帆外,深春一雁飞。干名频恸哭,将老欲何归。未谷抛还忆,交亲晚更稀。空持望乡泪,沾洒寄来衣。"
无锡东郭送友人游越,"客路风霜晓,郊原春兴馀。平芜不可望,游子去何如。烟水乘湖阔,云山适越初。旧都怀作赋,古穴觅藏书。碑缺曹娥宅,林荒逸少居。江湖无限意,非独为樵渔。"
江亭夜月送别二首,"江送巴南水,山横塞北云。津亭秋月夜,谁见泣离群。乱烟笼碧砌,飞月向南端。寂寂离亭掩,江山此夜寒。"
长歌续短歌,"长歌破衣襟,短歌断白发。秦王不可见,旦夕成内热。渴饮壶中酒,饥拔陇头粟。凄凄四月阑,千里一时绿。夜峰何离离,明月落石底。裴回沿石寻,照出高峰外。不得与之游,歌成鬓先改。"
状江南。仲秋,"江南仲秋天,□鼻大如船。雷是樟亭浪,苔为界石钱。"
送李亿东归,"黄山远隔秦树,紫禁斜通渭城。别路青青柳发,前溪漠漠花生。和风澹荡归客,落日殷勤早莺。灞上金樽未饮,宴歌已有余声。"
送东莱王学士无竞,"宝剑千金买,平生未许人。怀君万里别,持赠结交亲。孤松宜晚岁,众木爱芳春。已矣将何道,无令白首新。"
奉和袭美馆娃宫怀古次韵,"镂楣消落濯春雨,苍翠无言空断崖。草碧未能忘帝女,燕轻犹自识宫钗。江山只有愁容在,剑珮应和愧色埋。赖在伍员骚思少,吴王才免似荆怀。"
凉州曲二首,"关山万里远征人,一望关山泪满巾。青海戍头空有月,黄沙碛里本无春。高槛连天望武威,穷阴拂地戍金微。九城弦管声遥发,一夜关山雪满飞。"
答苏六,"但喜暑随三伏去,不知秋送二毛来。更无别计相宽慰,故遣阳关劝一杯。"
寄明州于驸马使君三绝句,"有花有酒有笙歌,其奈难逢亲故何。近海饶风春足雨,白须太守闷时多。平阳音乐随都尉,留滞三年在浙东。吴越声邪无法用,莫教偷入管弦中。何郎小妓歌喉好,严老呼为一串珠。海味腥咸损声气,听看犹得断肠无。"
寄词,"菌阁芝楼杳霭中,霞开深见玉皇宫。紫阳天上神仙客,称在人间立世功。"
灵岩寺,"馆娃宫伴千年寺,水阔云多客到稀。闻说春来更惆怅,百花深处一僧归。"
重酬李少府见赠,"养疾衡檐下,由来浩气真。五行将禁火,十步任寻春。致敬惟桑梓,邀欢即主人。回看后凋色,青翠有松筠。"
"永宁里小园与沈校书接近,怅然题寄","故里心期奈别何,手移芳树忆庭柯。东皋黍熟君应醉,梨叶初红白露多。"
东柯院妖谑杜令,"虽共蒿兰伍,南朝有宗祖。莫打绿袍人,空中且歌舞。堪怜木边土,非儿不似女。瘦马上高山,登临何自苦。"
归嵩山作,"清川带长薄,车马去闲闲。流水如有意,暮禽相与还。荒城临古渡,落日满秋山。迢递嵩高下,归来且闭关。"
送彭将军云中觐兄,"闻说苍鹰守,今朝欲下鞲。因令白马将,兼道觅封侯。略地关山冷,防河雨雪稠。翻弓骋猿臂,承箭惜貂裘。设伏军谋密,坑降塞邑愁。报恩唯有死,莫使汉家羞。"
想得,"两重门里玉堂前,寒食花枝月午天。想得那人垂手立,娇羞不肯上秋千。"
重忆山居六首。漏潭石,"常疑六合外,未信漆园书。及此闻溪漏,方欣验尾闾。大哉天地气,呼吸有盈虚。美石劳相赠,琼瑰自不如。"
秋日即目,"爽气浮丹阙,秋光澹紫宫。衣碎荷疏影,花明菊点丛。袍轻低草露,盖侧舞松风。散岫飘云叶,迷路飞烟鸿。砌冷兰凋佩,闺寒树陨桐。别鹤栖琴里,离猿啼峡中。落野飞星箭,弦虚半月弓。芳菲夕雾起,暮色满房栊。"
寄远,"眉如半月云如鬟,梧桐叶落敲井阑。孤灯亭亭公署寒,微霜凄凄客衣单。想美人兮云一端,梦魂悠悠关山难。空房展转怀悲酸,铜壶漏尽闻金鸾。"
登无锡北楼,"秋兴因危堞,归心过远山。风霜征雁早,江海旅人还。驿树寒仍密,渔舟晚更闲。仲宣何所赋,只欲滞柴关。"
题李宾客旧居,"逢时不得致升平,岂是明君忘姓名。眼暗发枯缘世事,今来无泪哭先生。"
马武骑挽歌二首,"五日皆休沐,三泉独不归。池台金阙是,尊酒玳筵非。巷静游禽入,门闲过客稀。唯馀昔年凤,尚绕故楼飞。昔下天津馆,尝过帝子家。夜倾金屋酒,春舞玉台花。试马依红埒,吹箫弄紫霞。谁言东郭路,翻枉北门车。"
相和歌辞。王昭君,"自倚婵娟望主恩,谁知美恶忽相翻。黄金不买汉宫貌,青冢空埋胡地魂。"
边秋薄暮,"海外秋鹰击,霜前旅雁归。边风思鞞鼓,落日惨旌麾。浦暗渔舟入,川长猎骑稀。客悲逢薄暮,况乃事戎机。"
题灵隐寺师一上人十韵,"八十空门子,深山土木骸。片衣闲自衲,单食老长斋。道性终能遣,人情少不乖。樔枸居上院,薜荔俯层阶。洗钵前临水,窥门外有柴。朗吟挥竹拂,高楫曳芒鞋。迸笋斜穿坞,飞泉下喷崖。种花忻土润,拨石虑沙埋。旧往师招隐,初临我咏怀。何当缘兴玩,更为表新牌。"
夏日奉使南海在道中作,"缅然万里路,赫曦三伏时。飞走逃深林,流烁恐生疵。行李岂无苦,而我方自怡。肃事诚在公,拜庆遂及私。展力惭浅效,街恩感深慈。且欲汤火蹈,况无鬼神欺。朝发高山阿,夕济长江湄。秋瘴宁我毒,夏水胡不夷。信知道存者,但问心所之。吕梁有出人,乃觉非虚词。"
题湖台,"山有松门江有亭,不劳他处问青冥。有时带月床舁到,一阵风来酒尽醒。"
送友人游河东,"停车晓烛前,一语几潸然。路去干戈日,乡遥饥馑年。湖波晴见雁,槐驿晚无蝉。莫纵经时住,东南书信偏。"
蒙穀山,"蒙穀山低碧海枯,仲君闲坐说麻姑。遥天鹤语知虚实,长夜神光竟有无。秘祝斋心开九转,侍臣回首听三呼。交朋漫信文成术,短烛瑶坛漏满壶。"
关中言怀,"事事朝朝委一尊,自知无复解趋奔。试期交后犹为客,公道开时敢说冤。穷巷住来经积雨,故山归去见荒村。举头尽到断肠处,何必秋风江上猿。"
冬夜怀真里友人会宿,"静语与高吟,搜神又爽心。各来依帝里,相对似山阴。漏永星河没,堂寒月彩深。从容不易到,莫惜曙钟侵。"
吹笙歌,"伶儿竹声愁绕空,秦女泪湿燕支红。玉桃花片落不住,三十六簧能唤风。"
送钱唐路少府赴制举,"公车待诏赴长安,客里新正阻旧欢。迟日未能销野雪,晴花偏自犯江寒。东溟道路通秦塞,北阙威仪识汉官。共许郤诜工射策,恩荣请向一枝看。"
贫女词寄从叔先辈简,"蚕女非不勤,今年独无春。二月冰雪深,死尽万木身。时令自逆行,造化岂不仁。仰企碧霞仙,高控沧海云。永别劳苦场,飘飖游无垠。"
寄紫阁隐者,"紫阁气沉沉,先生住处深。有人时得见,无路可相寻。夜鹿伴茅屋,秋猿守栗林。唯应采灵药,更不别营心。"
奉和圣制春日幸望春宫应制,"九春风景足林泉,四面云霞敞御筵。花镂黄山绣作苑,草图玄灞锦为川。飞觞竞醉心回日,走马争先眼著鞭。喜奉仙游归路远,直言行乐不言旋。"
六朝门。再吟,"兴亡何故遽环回,汤纣身为事可哀。莫是自长嫌胜己,蔽贤犹执匹夫才。"
句,"他乡生白发,旧国有青山。"
晦日重宴,"芳辰重游衍,乘景共追随。班荆陪旧识,倾盖得新知。水叶分莲沼,风花落柳枝。自符河朔趣,宁羡高阳池。"
盛山十二诗。桃坞,"喷日舒红景,通蹊茂绿阴。终期王母摘,不羡武陵深。"
碧鲜亭春题竹,"竹少竹更重,碧鲜疆更名。有栏常凭立,无径独穿行。夕月阴何乱,春风叶尽轻。已闻图画客,兼写薛先生。"
冬日送颜延之明府抚州觐叔父,"临川千里别,惆怅上津桥。日暮人归尽,山空雪未消。乡云心渺渺,楚水路遥遥。林下方欢会,山中独寂寥。天寒惊断雁,江信望回潮。岁晚流芳歇,思君在此宵。"
赠李愬仆射二首,"和雪翻营一夜行,神旗冻定马无声。遥看火号连营赤,知是先锋已上城。旗幡四面下营稠,手诏频来老将忧。每日城南空挑战,不知生缚入唐州。"
征西将,"黄沙北风起,半夜又翻营。战马雪中宿,探人冰上行。深山旗未展,阴碛鼓无声。几道征西将,同收碎叶城。"
侍宴长宁公主东庄应制,"沁园东郭外,鸾驾一游盘。水榭宜时陟,山楼向晚看。席临天女贵,杯接近臣欢。圣藻悬宸象,微臣窃仰观。"
赠昭应沈少府,"行宫接县判云泉,袍色虽青骨且仙。鄠杜忆过梨栗墅,潇湘曾棹雪霜天。华山僧别留茶鼎,渭水人来锁钓船。东送西迎终几考,新诗觅得两三联。"
东归次采石江,"东下经牛渚,依然是故关。客程临岸尽,乡思入鸥闲。雨涨巴来浪,云增楚际山。渔翁知未达,相顾不开颜。"
秋日送客至潜水驿,"候吏立沙际,田家连竹溪。枫林社日鼓,茅屋午时鸡。鹊噪晚禾地,蝶飞秋草畦。驿楼宫树近,疲马再三嘶。"
看牡丹二首,"莫将红粉比秾华,红粉那堪比此花。隔院闻香谁不惜,出栏呈艳自应夸。北方有态须倾国,西子能言亦丧家。输我一枝和晓露,真珠帘外向人斜。看花长到牡丹月,万事全忘自不知。风促乍开方可惜,雨淋将谢可堪悲。闲年对坐浑成偶,醉后抛眠恐负伊。也拟便休还改过,迢迢争奈一年期。"
自缙云赴郡溪流百里轻棹一发曾不崇朝…段郎中,"激箭溪湍势莫凭,飘然一叶若为乘。仰瞻青壁开天罅,斗转寒湾避石棱。巢鸟夜惊离岛树,啼猿昼怯下岩藤。此中明日寻知己,恐似龙门不易登。"
送万户曹之任扬州便归旧隐,"拟归云壑去,聊寄宦名中。俸禄资生事,文章实国风。听潮回楚浪,看月照隋宫。傥有登楼望,还应伴庾公。"
赠乾素上人,"苦用贞心传弟子,即应低眼看公卿。水中明月无踪迹,风里浮云可计程。庭际孤松随鹤立,窗间清磬学蝉鸣。料师多劫长如此,岂算前生与后生。"
雷公,"闲人倚柱笑雷公,又向深山霹怪松。必若有苏天下意,何如惊起武侯龙。"
官庄,"谁氏园林一簇烟,路人遥指尽长叹。桑田稻泽今无主,新犯香醪没入官。"
赠刘蓝田,"篱间犬迎吠,出屋候荆扉。岁晏输井税,山村人夜归。晚田始家食,馀布成我衣。讵肯无公事,烦君问是非。"
华山庆云见,"圣主祠名岳,高风发庆云。金柯初缭绕,玉叶渐氛氲。气色含珠日,光明吐翠雾。依稀来鹤态,仿佛列仙群。万树流光影,千潭写锦文。苍生忻有望,祥瑞在吾君。"
题金州西园九首。葼径,"药院径亦高,往来踏葼影。方当繁暑日,草屩微微冷。爱此不能行,折薪坐煎茗。"
村居寄张殷衡,"金氏村中一病夫,生涯濩落性灵迂。唯看老子五千字,不蹋长安十二衢。药铫夜倾残酒暖,竹床寒取旧毡铺。闻君欲发江东去,能到茅庵访别无。"
中秋月,"凉霄烟霭外,三五玉蟾秋。列野星辰正,当空鬼魅愁。泉澄寒魄莹,露滴冷光浮。未折青青桂,吟看不忍休。"
曲江春望,"故国东归泽国遥,曲江晴望忆渔樵。都缘北阙春先到,不是南山雪易消。瑞影玉楼开组绣,欢声丹禁奏云韶。虽然未得陪鸳鸯,亦酹金觞祝帝尧。"
酬朱侍御望月见寄,"他寝此时吾不寝,近秋三五日逢晴。相思唯有霜台月,望尽孤光见却生。"
酬礼部崔员外备独永宁里弊居见寄来诗云图书…守山城,"守土亲巴俗,腰章□汉仪。春行乐职咏,秋感伴牢词。旧里藏旧阁,闲门闭槿篱。遥惭退朝客,下马独相思。"
杂曲歌辞。伤歌行,"众毒蔓贞松,一枝难久荣。岂知黄庭客,仙骨生不成。春色舍芳蕙,秋风绕枯茎。弹琴不成曲,始觉知音倾。馆月改旧照,吊宾写馀情。还舟空江上,波浪送铭旌。"
九日陪崔大夫宴清河亭,"玉醴浮金菊,云亭敞玳筵。晴山低画浦,斜雁远书天。谢胱离都日,殷公出守年。不知瑶水宴,谁和白云篇。"
秋霖歌,"西方龙儿口犹乳,初解驱云学行雨。纵恣群阴驾老虬,勺水蹄涔尽奔注。叶破苔黄未休滴,腻光透长狂莎色。恨无长剑一千仞,划断顽云看晴碧。"
寄姚谏议,"鸣鞭静路尘,籍籍谏垣臣。函疏封还密,炉香侍立亲。箧多临水作,窗宿卧云人。危坐开寒纸,灯前起草频。"
送孙秀才,"帝城风日好,况复建平家。玉枕双纹簟,金盘五色瓜。山中无鲁酒,松下饭胡麻。莫厌田家苦,归期远复赊。"
罔象得玄珠,"赤水今何处,遗珠已渺然。离娄徒肆目,罔象乃通玄。皎洁因成性,圆明不在泉。暗中看夜色,尘外照晴田。无胫真难掬,怀疑实易迁。今朝搜择得,应免媚晴川。"
晚秋闲居,"独坐高秋晚,萧条足远思。家贫常畏客,身老转怜儿。万种尽闲事,一生能几时。从来疏懒性,应只有僧知。"
早秋过龙武李将军书斋,"高树蝉声秋巷里,朱门冷静似闲居。重装墨画数茎竹,长著香薰一架书。语笑侍儿知礼数,吟哦野客任狂疏。就中爱读英雄传,欲立功勋恐不如。"
秋夕旅怀,"凉风度秋海,吹我乡思飞。连山去无际,流水何时归。目极浮云色,心断明月晖。芳草歇柔艳,白露催寒衣。梦长银汉落,觉罢天星稀。含悲想旧国,泣下谁能挥。"
题义女亭,"身没兰闺道日明,郭南寻得旧池亭。诗人愁立暮山碧,贾客怨离秋草青。四望月沉疑掩镜,两檐花动认收屏。至今乡里风犹在,借问谁传义女铭。"
买地词,"买地不惜钱,为多芳桂丛。所期在清凉,坐起闻香风。"
感寓,"残雨倦欹枕,病中时序分。秋虫与秋叶,一夜隔窗闻。虚室对摇落,晤言无与群。冥心试观化,世故如丝棼。但看鸢戾天,岂见山出云。下里徒击节,朱弦秘南薰。梧桐秀朝阳,上有威凤文。终待九成奏,来仪瑞吾君。"
送秦炼师,"紫府静沈沈,松轩思别吟。水流宁有意,云泛本无心。锦洞桃花远,青山竹叶深。不因时卖药,何路更相寻。"
春日忆姚氏外甥,"离乱人相失,春秋雁自飞。只缘行路远,未必寄书稀。二月花无数,频年意有违。落晖看过后,独坐泪沾衣。"
咏史诗。杀子谷,"举国贤良尽泪垂,扶苏屈死树边时。至今谷口泉呜咽,犹似秦人恨李斯。"
和九日从杨氏姊游,"秋光风露天,令节庆初筵。易象家人吉,闺门女士贤。招邀菊酒会,属和柳花篇。今日同心赏,全胜落帽年。"
开元杂题七首。雪衣女,"嫩红钩曲雪花攒,月殿栖时片影残。自说夜来春梦恶,学持金偈玉栏干。"
晚归沣川,"凌雾朝阊阖,落日返清川。簪组方暂解,临水一翛然。昆弟忻来集,童稚满眼前。适意在无事,携手望秋田。南岭横爽气,高林绕遥阡。野庐不锄理,翳翳起荒烟。名秩斯逾分,廉退愧不全。已想平门路,晨骑复言旋。"
叹白发,"还同一叶落,对此孤镜晓。丝缕乍难分,杨花复相绕。时役人易衰,吾年白犹少。"
马上晚吟,"人少街荒已寂寥,风多尘起重萧条。上阳落叶飘宫树,中渡流澌拥渭桥。出早冒寒衣校薄,归迟侵黑酒全消。如今不是闲行日,日短天阴坊曲遥。"
怨诗三首,"罗敷初总髻,蕙芳正娇小。月落始归船,春眠恒著晓。何处期郎游,小苑花台间。相忆不可见,且复乘月还。别前花照路,别后露垂叶。歌舞须及时,如何坐悲妾。"
送孙愿,"悠然富春客,忆与暮潮归。擢第人多羡,如君独步稀。乱流江渡浅,远色海山微。若访新安路,严陵有钓矶。"
奉和李给事省中书情寄刘苗崔三曹长因呈许陈二阁老,"常寮几处伏明光,新诏联翩夕拜郎。五夜漏清天欲曙,万年枝暖日初长。分曹列侍登文石,促膝闲谣接羽觞。共说汉朝荣上赏,岂令三友滞冯唐。"
送琴客之建康,"蕙风杉露共泠泠,三峡寒泉漱玉清。君到南朝访遗事,柳家双锁旧知名。"
送流人,"独向长城北,黄云暗塞天。流名属边将,旧业作公田。拥雪添军垒,收冰当井泉。知君住应老,须记别乡年。"
酬裴侍御留岫师弹琴见寄,"君同鲍明远,邀彼休上人。鼓琴乱白雪,秋变江上春。瑶草绿未衰,攀翻寄情亲。相思两不见,流泪空盈巾。"
题钟雅青纱枕,"阴香装艳入青纱,还与欹眠好事家。梦里却成山色雨,沈山不敢斗青华。"
相和歌辞。长门怨,"弱体鸳鸯荐,啼妆翡翠衾。鸦鸣秋殿晓,人静禁门深。每忆椒房宠,那堪永巷阴。日惊罗带缓,非复旧来心。"
读侯道华真人传,"汉皇轻万乘,方士说三丹。不得修心要,翻知出世难。茂陵春竟绿,金掌曙空寒。何似先生去,翩翩逐彩鸾。"
涔阳渡,"楚田人立带残晖,驿迥村幽客路微。两岸芦花正萧飒,渚烟深处白牛归。"
至西峰兰若受田妇馈,"攀崖复缘涧,遂造幽人居。鸟鸣泉谷暖,土起萌甲舒。聊登石楼憩,下玩潭中鱼。田妇有嘉献,泼撒新岁馀。常怪投钱饮,事与贤达疏。今我何为答,鳏寡欲焉如。"
遣兴,"弦贞五条音,松直百尺心。贞弦含古风,直松凌高岑。浮声与狂葩,胡为欲相侵。"
春日偶作,"飞花寂寂燕双双,南客衡门对楚江。惆怅管弦何处发,春风吹到读书窗。"
江宁酬郑县刘少府兄赠别作,"往年脱缝掖,接武仕关西。结绶腰章并,趋阶手板齐。仙山不用买,朋酒日相携。抵掌夸潭壑,忘情向组珪。事迁时既往,年长迹逾暌。何为青云器,犹嗟浊水泥。役牵方远别,道在或先迷。莫见良田晚,遭时亦杖藜。"
题春明门外镇国禅院,"空门临大道,师坐此中禅。过客自生敬,焚香惟默然。书灯明象外,古木覆檐前。不得如驯鸽,人间万虑牵。"
春日行次钱塘却寄台州姚中丞,"岂为无心求上第,难安帝里为家贫。江南江北闲为客,潮去潮来老却人。两岸雨收莺语柳,一楼风满角吹春。花前不独垂乡泪,曾是朱门寄食身。"
溪上,"采莲溪上女,舟小怯摇风。惊起鸳鸯宿,水云撩乱红。"
归田,"陶君三十七,挂绶出都门。我亦今年去,商山淅岸村。冬修方丈室,春种桔槔园。千万人间事,从兹不复言。"
送裴頔侍御使蜀,"柱史才年四十强,须髯玄发美清扬。朝天绣服乘恩贵,出使星轺满路光。锦水繁花添丽藻,峨嵋明月引飞觞。多才自有云霄望,计日应追鸳鹭行。"
伤曹娘二首,"可怜冥漠去何之,独立丰茸无见期。君看水上芙蓉色,恰似生前歌舞时。前溪妙舞今应尽,子夜新歌遂不传。无复绮罗娇白日,直将珠玉闭黄泉。"
杂咏五首。架檐藤,"得从轩墀下,殊胜松柏林。生枝逐架远,吐叶向门深。何许答君子,檐间朝暝阴。"
早发平昌岛,"解缆春风后,鸣榔晓涨前。阳乌出海树,云雁下江烟。积气冲长岛,浮光溢大川。不能怀魏阙,心赏独泠然。"
访题进士孙秦延福南街居,"多病久离索,相寻聊解颜。短墙通御水,疏树出南山。岁月何难老,园林未得还。无门共荣达,孤坐却如闲。"
佚句,"先生不在此,千载只空山。"
苦热寄赤松道者,"天云如烧人如炙,天地炉中更何适。蝉喘雷干冰井融,些子清风有何益。守羊真人聃之役,高吟招隐倚碧壁。紫气红烟鲜的的,涧茗园瓜麹尘色,骄冷奢凉合相忆。"
春闺,"戍客戍清波,幽闺幽思多。暗梁闻语燕,夜烛见飞蛾。宝鸭藏脂粉,金屏缀绮罗。裁衣卷纹素,织锦度鸣梭。有使通西极,缄书寄北河。年光只恐尽,征战莫蹉跎。"
春洲曲,"韶光染色如蛾翠,绿湿红鲜水容媚。苏小慵多兰渚闲,融融浦日"
寄远,"雪花岂结子,徒满连理枝。嫁作征人妻,不得长相随。去年君点行,贱妾是新姬。别早见未熟,入梦无定姿。悄悄空闺中,蛩声绕罗帏。得书喜犹甚,况复见君时。"
"残春咏怀,赠杨慕巢侍郎","位逾三品日,年过六旬时。不道官班下,其如筋力衰。犹怜好风景,转重旧亲知。少壮难重得,欢娱且强为。兴来池上酌,醉出袖中诗。静话开襟久,闲吟放醆迟。落花无限雪,残鬓几多丝。莫说伤心事,春翁易酒悲。"
衢州江上别李秀才,"千山红树万山云,把酒相看日又曛。一曲离歌两行泪,更知何地再逢君。"
巽公院五咏。净土堂,"结习自无始,沦溺穷苦源。流形及兹世,始悟三空门。华堂开净域,图像焕且繁。清泠焚众香,微妙歌法言。稽首愧导师,超遥谢尘昏。"
赠敬亭清越上人,"海上独随缘,归来二十年。久闲时得句,渐老不离禅。砌木欹临水,窗峰直倚天。犹期向云里,别扫石床眠。"
中秋十五夜寄人,"高河瑟瑟转金盘,喷露吹光逆凭栏。四海鱼龙精魄冷,五山鸾鹤骨毛寒。今宵尽向圆时望,后夜谁当缺处看。何事清光与蟾兔,却教才小少留难。"
出塞曲,"校尉征兵出塞西,别营分骑过龙溪。沙平虏迹风吹尽,雾失烽烟道易迷。玉靶半开鸿已落,金河欲渡马连嘶。会当系取天骄入,不使军书夜刺闺。"
再送,"顷来多谑浪,此夕任喧纷。故态犹应在,行期未要闻。"
咏史诗。易水,"一旦秦皇马角生,燕丹归北送荆卿。行人欲识无穷恨,听取东流易水声。"
冬暮野寺,"江东寒近腊,野寺水天昏。无酒可销夜,随僧早闭门。照墙灯影短,著瓦雪声繁。飘泊仍千里,清吟欲断魂。"
重阳日鄂城楼送屈突司直,"登高复送远,惆怅洞庭秋。风景同前古,云山满上游。苍苍来暮雨,淼淼逐寒流。今日关中事,萧何共尔忧。"
醉后,"美禄与贤人,相逢自可亲。愿将花柳月,尽赏醉乡春。"
相和歌辞。长门怨,"何事长门闭,珠帘只自垂。月移深殿早,春向后宫迟。蕙草生闲地,梨花发旧枝。芳菲自恩幸,看却被风吹。"
忆荐福寺南院,"忆昔长安落第春,佛宫南院独游频。灯前不动惟金像,壁上曾题尽古人。鶗鴂声中双阙雨,牡丹花际六街尘。啼猿溪上将归去,合问升平诣秉钧。"
次韵和卢先辈避难寺居看牡丹,"乱后寄僧居,看花恨有余。香宜闲静立,态似别离初。朵密红相照,栏低画不如。狂风任吹却,最共野人疏。"
陪南省诸公宴殿中李监宅,"将门高胜霍,相子宠过韦。宦贵攀龙后,心倾待士时。壶觞开雅宴,鸳鹭眷相随。舞退燕姬曲,歌征谢脁诗。晚钟过竹静,醉客出花迟。莫惜留馀兴,良辰不可追。"
上高侍御,"旧隐白云峰,生涯落叶同。关河一栖旅,杨柳十东风。迹处龙钟内,声居汩没中。酬恩若有地,宁止杀微躬。"
咏史诗。杜邮,"自古功成祸亦侵,武安冤向杜邮深。五湖烟月无穷水,何事迁延到陆沉。"
送友人及第归江南,"岂易及归荣,辛勤致此名。登车思往事,回首勉诸生。路绕山光晓,帆通海气清。秋期却闲坐,林下听江声。"
讽刘炎索贿诗,"未到桃源时,长忆出家景。及到桃源了,还似鉴中影。"
浙东陪元相公游云门寺,"松下山前一径通,烛迎千骑满山红。溪云乍敛幽岩雨,晓气初高大旆风。小槛宴花容客醉,上方看竹与僧同。归来吹尽岩城角,路转横塘乱水东。"
华山,"谁将倚天剑,削出倚天峰。众水背流急,他山相向重。树黏青霭合,崖夹白云浓。一夜盆倾雨,前湫起毒龙。"
射覆巾子,"近来好裹束,各自竞尖新。秤无三五两,因何号一斤。"
铅山写怀,"天涯兵火后,风景畏临门。骨肉到时节,团圆因梦魂。池塘营水眼,岭峤结花根。耳纵听歌吹,中心不可论。"
月晦,"晦魄移中律,凝暄起丽城。罩云朝盖上,穿露晓珠呈。笑树花分色,啼枝鸟合声。披襟欢眺望,极目畅春情。"
题遗爱寺前溪松,"偃亚长松树,侵临小石溪。静将流水对,高共远峰齐。翠盖烟笼密,花幢雪压低。与僧清影坐,借鹤稳枝栖。笔写形难似,琴偷韵易迷。暑天风槭槭,晴夜露凄凄。独契依为舍,闲行绕作蹊。栋梁君莫采,留著伴幽栖。"
蓝田溪杂咏二十二首。竹间路,"暗归草堂静,半入花园去。有时载酒来,不与清风遇。"
送惟一游清凉寺,"去有巡台侣,荒溪众树分。瓶残秦地水,锡入晋山云。秋月离喧见,寒泉出定闻。人间临欲别,旬日雨纷纷。"
"香炉峰下新卜山居,草堂初成,偶题东壁","五架三间新草堂,石阶桂柱竹编墙。南檐纳日冬天暖,北户迎风夏月凉。洒砌飞泉才有点,拂窗斜竹不成行。来春更葺东厢屋,纸阁芦帘著孟光。"
和李相公以平泉新墅获方外之名因为诗…兼见寄之什,"业继韦平后,家依昆阆间。恩华辞北第,潇洒爱东山。满室图书在,入门松菊闲。垂天虽暂息,一举出人寰。"
献汉南樊尚书,"天下昔崩乱,大君识贤臣。众木尽摇落,始见竹色真。兵势走山岳,阳光潜埃尘。心开玄女符,面缚清波人。异俗既从化,浇风亦归淳。自公理斯郡,寒谷皆变春。旗影卷赤电,剑锋匣青鳞。如何嵩高气,作镇楚水滨。云镜忽开霁,孤光射无垠。乃知寻常鉴,照影不照神。"
送段九秀才归澧州,"湘南孤白芷,幽托在清浔。岂有馨香发,空劳知处深。摧贤路已隔,赈乏力不任。惭我一言分,贞君千里心。寸义薄联组,片诚敌兼金。方期践冰雪,无使弱思侵。"
鹂,"不是流莺独占春,林间彩翠四时新。应知拟上屏风画,偏坐横枝亦向人。"
思不见,"但见出门踪,不见入门迹。却笑山头女,无端化为石。"
醉中寄鲁望一壶并一绝,"门巷寥寥空紫苔,先生应渴解酲杯。醉中不得亲相倚,故遣青州从事来。"
鬓发,"鬓添华发数茎新,罗雀门前绝故人。减食为缘疏五味,不眠非是守庚申。深园竹绿齐抽笋,古木蛇青自脱鳞。天地有炉长铸物,浊泥遗块待陶钧。"
送宋校书赴宣州幕,"浮舟压芳草,容裔逐江春。远避看书吏,行当入幕宾。夜潮冲老树,晓雨破轻蘋。鸳鹭多伤别,栾家德在人。"
与卢象集朱家,"主人能爱客,终日有逢迎。贳得新丰酒,复闻秦女筝。柳条疏客舍,槐叶下秋城。语笑且为乐,吾将达此生。"
送客还幽州,"惆怅秦城送独归,蓟门云树远依依。秋来莫射南飞雁,从遣乘春更北飞。"
西楼望月,"城西楼上月,复是雪晴时。寒夜共来望,思乡独下迟。幽光落水堑,净色在霜枝。明日千里去,此中还别离。"
王昭君三首,"自嫁单于国,长衔汉掖悲。容颜日憔悴,有甚画图时。压践冰霜域,嗟为边塞人。思从漠南猎,一见汉家尘。闻有南河信,传言杀画师。始知君念重,更肯惜峨眉。"
中宗祀昊天乐章。太和,"恭临宝位,肃奉瑶图。恒思解网,每轸泣辜。德惭巢燧,化劣唐虞。期我良弼,式赞嘉谟。"
病中感怀,"憔悴年来甚,萧条益自伤。风威侵病骨,雨气咽愁肠。夜鼎唯煎药,朝髭半染霜。前缘竟何似,谁与问空王。"
赠诸少年,"少年莫笑我蹉跎,听我狂翁一曲歌。入手荣名取虽少,关心稳事得还多。老惭退马沾刍秣,高喜归鸿脱弋罗。官给俸钱天与寿,些些贫病奈吾何。"
不调归东川别业,"寸禄言可取,托身将见遗。惭无匹夫志,悔与名山辞。绂冕谢知己,林园多后时。葛巾方濯足,蔬食但垂帷。十室对河岸,渔樵祗在兹。青郊香杜若,白水映茅茨。昼景彻云树,夕阴澄古逵。渚花独开晚,田鹤静飞迟。且复乐生事,前贤为我师。清歌聊鼓楫,永日望佳期。"
春社从李昉乞酒,"社公今日没心情,为乞治聋酒一瓶。恼乱玉堂将欲遍,依稀巡到第三厅。"
任潜谋隐之作,"江边秋日逢任子,大理索诗吾欲忘。为问山资何次第,只余丹诀转凄凉,黄金范蠡曾辞禄,白首虞翻未信方。千古浮云共归思,晓风城郭水花香。"
戏问牛司徒,"抖擞尘缨捋白须,半酣扶起问司徒。不知诏下悬车后,醉舞狂歌有例无。"
观江南牡丹,"北地花开南地风,寄根还与客心同。群芳尽怯千般态,几醉能消一番红。举世只将华胜实,真禅元喻色为空。近年明主思王道,不许新栽满六宫。"
洛中张籍新居,"最是城中闲静处,更回门向寺前开。云山且喜重重见,亲故应须得得来。借倩学生排药合,留连处士乞松栽。自君移到无多日,墙上人名满绿苔。"
题李山人幽居,"襄阳南郭外,茅屋一书生。无事焚香坐,有时寻竹行。画苔藤杖细,踏石笋鞋轻。应笑风尘客,区区逐世名。"
东楼招客夜饮,"莫辞数数醉东楼,除醉无因破得愁。唯有绿樽红烛下,暂时不似在忠州。"
晓望华清宫,"晓来楼阁更鲜明,日出阑干见鹿行。武帝自知身不死,看修玉殿号长生。"
奉和幸大荐福寺应制,"地灵传景福,天驾俨钩陈。佳哉藩邸旧,赫矣梵宫新。香塔鱼山下,禅堂雁水滨。珠幡映白日,镜殿写青春。甚欢延故吏,大觉拯生人。幸承歌颂末,长奉属车尘。"
休粮僧,"一斋难过日,况是更休粮。养力时行道,闻钟不上堂。唯留温药火,未写化金方。旧有山厨在,从僧请作房。"
送归中丞使新罗,"诏使殊方远,朝仪旧典行。浮天无尽处,望日计前程。暂喜孤山出,长愁积水平。野风飘叠鼓,海雨湿危旌。异俗知文教,通儒有令名。还将大戴礼,方外授诸生。"
乱后三首,"丧乱家难保,艰虞病懒医。空将忧国泪,犹拟洒丹墀。流芳能几日,惆怅又闻蝉。行在多新贵,幽栖独长年。世事尝艰险,僧居惯寂寥。美香闻夜合,清景见寅朝。"
赠段校书,"公子翩翩说校书,玉弓金勒紫绡裾。玄成莫便骄名誉,文采风流定不如。"
西京道中闻蛙,"雨余林外夕烟沉,忽有蛙声伴客吟。莫怪闻时倍惆怅,稚圭蓬荜在山阴。"
添酒中六咏。酒龙,"铜雀羽仪丽,金龙光彩奇。潜倾邺宫酒,忽作商庭漦。若怒鳞甲赤,如酣头角垂。君臣坐相灭,安用骄奢为。"
书陶潜醉石,"片石陶真性,非为曲蘖昏。争如累月醉,不笑独醒人。积叠莓苔色,交加薜荔根。至今重九日,犹待白衣魂。"
牡丹,"残花何处藏,尽在牡丹房。嫩蕊包金粉,重葩结绣囊。云凝巫峡梦,帘闭景阳妆。应恨年华促,迟迟待日长。"
经故贺宾客镜湖道士观,"已得归乡里,逍遥一外臣。那随流水去,不待镜湖春。雪里登山屐,林间漉酒巾。空馀道士观,谁是学仙人。"
海棠,"春风用意匀颜色,销得携觞与赋诗。秾丽最宜新著雨,娇饶全在欲开时。莫愁粉黛临窗懒,梁广丹青点笔迟。朝醉暮吟看不足,羡他蝴蝶宿深枝。"
过侯王故第,"过此一酸辛,行人泪有痕。独残新碧树,犹拥旧朱门。歌歇云初散,檐空燕尚存。不知弹铗客,何处感新恩。"
宣城见杜鹃花,"蜀国曾闻子规鸟,宣城还见杜鹃花。一叫一回肠一断,三春三月忆三巴。"
逢老人,"路逢一老翁,两鬓白如雪。一里二里行,四回五回歇。"
与孟郊洛北野泉上煎茶,"粉细越笋芽,野煎寒溪滨。恐乖灵草性,触事皆手亲。敲石取鲜火,撇泉避腥鳞。荧荧爨风铛,拾得坠巢薪。洁色既爽别,浮氲亦殷勤。以兹委曲静,求得正味真。宛如摘山时,自歠指下春。湘瓷泛轻花,涤尽昏渴神。此游惬醒趣,可以话高人。"
"卢明府早秋宴张郎中海园即事,得秋字","邑有弦歌宰,翔鸾狎野鸥。眷言华省旧,暂拂海池游。郁岛藏深竹,前溪对舞楼。更闻书即事,云物是清秋。"
题何氏池亭,"信是虚闲地,亭高亦有苔。绕池逢石坐,穿竹引山回。果落纤萍散,龟行细草开。主人偏好事,终不厌频来。"
送公孙器自桂林归蜀,"桂林浅复碧,潺湲半露石。将乘触物舟,暂驻飞空锡。蜀乡异青眼,蓬户高朱戟。风度杳难寻,云飘讵留迹。旧户闲花草,驯鸽傍檐隙。挥手共忘怀,日堕千山夕。"
齐安郡,"弥棹齐安郡,孤城百战残。傍村林有虎,带郭县无官。暮角梅花怨,清江桂影寒。黍离缘底事,撩我起长叹。"
忆浔阳旧居兼感长孙郎中,"浔阳却到是何日,此地今无旧使君。长忆穷冬宿庐岳,瀑泉冰折共僧闻。"
寄窦泽处士二首,"兰亭醉客旧知闻,欲问平安隔海云。不是金陵钱太尉,世间谁肯更容身。鳌背楼台拂白榆,此中槎客亦踟踌。牢山道士无仙骨,却向人间作酒徒。卷六百五十九"
寄江南鹤林寺石冰上人,"山川重复出,心地暗相逢。忽忆秋江月,如闻古寺钟。湖平南北岸,云抱两三峰。定力超香象,真言摄毒龙。风中何处鹤,石上几年松。为报烟霞道,人间共不容。"
"闲夜咏怀,因招周协律,刘、薛二秀才","世名检束为朝士,心性疏慵是野夫。高置寒灯如客店,深藏夜火似僧炉。香浓酒熟能尝否,冷淡诗成肯和无。若厌雅吟须俗饮,妓筵勉力为君铺。"
悲歌三,"新系青丝百尺绳,心在君家辘轳上。我心皎洁君不知,辘轳一转一惆怅。"
中书即事,"有意效承平,无功答圣明。灰心缘忍事,霜鬓为论兵。道直身还在,恩深命转轻。盐梅非拟议,葵藿是平生。白日长悬照,苍蝇谩发声。高阳旧田里,终使谢归耕。"
古意,"净扫黄金阶,飞霜皎如雪。下帘弹箜篌,不忍见秋月。"
洛出书,"海内昔凋瘵,天网斯浡潏。龟灵启圣图,龙马负书出。大哉明德盛,远矣彝伦秩。地敷作乂功,人免为鱼恤。既彰千国理,岂止百川溢。永赖至于今,畴庸未云毕。"
残花,"江头沈醉泥斜晖,却向花前恸哭归。惆怅一年春又去,碧云芳草两依依。"
马希振葬地碣,"乱石之壤,绝世之冈。谷变庚戌,马氏无王。"
"宜春再访芳公言公幽斋写怀叙事,因赋长言","入门长恐先师在,香印纱灯似昔年,涧路萦回斋处远,松堂虚豁讲声圆。顷为弟子曾同社,今忝星郎更契缘。顾渚一瓯春有味,中林话旧亦潸然。"
回波乐,"回波尔时佺期,流向岭外生归。身名已蒙齿录,袍笏未复牙绯。"
郊庙歌辞。太清宫乐章。登歌,"严禋展事,理洁烝尝。皇矣圣祖,德惟馨香。盛荐既撤,工歌载扬。大来之庆,降福穰穰。"
杂歌谣辞。步虚引,"小隐山人十洲客,莓苔为衣双耳白。青编为我忽降书,暮雨虹霓一千尺。赤城门闭六丁直,晓日已烧东海色。朝天半夜闻玉鸡,星斗离离碍龙翼。"
诗品二十四则。雄浑,"大用外腓,真体内充。返虚入浑,积健为雄。具备万物,横绝太空。荒荒油云,寥寥长风。超以象外,得其环中。持之匪强,来之无穷。"
赠垂光同年,"丹桂攀来十七春,如今始见茜袍新。须知红杏园中客,终作金銮殿里臣。逸少家风惟笔札,玄成世业是陶钧。他时黄阁朝元处,莫忘同年射策人。"
郊庙歌辞。朝日乐章。雍和,"晨仪式荐,明祀惟光。神物爰止,灵晖载扬。玄端肃事,紫幄兴祥。福履攸假,于昭允王。"
赠张南史,"紫泥何日到沧洲,笑向东阳沈隐侯。黛色晴峰云外出,縠文江水县前流。使臣自欲论公道,才子非关厌薄游。溪畔秋兰虽可佩,知君不得少停舟。"
石池,"通竹引泉脉,泓澄深石盆。惊鱼翻藻叶,浴鸟上松根。残月留山影,高风耗水痕。谁家洗秋药,来往自开门。"
沙鸥,"暖傍渔船睡不惊,可怜孤洁似华亭。晚来湾浦冲平碧,晴过汀洲拂浅青。翡翠静中修羽翼,鸳鸯闲处事仪形。何如飞入汉宫里,留与兴亡作典经。"
和户部岑尚书参迹枢揆,"大君制六合,良佐参万机。大业永开泰,臣道日光辉。盐梅和鼎食,家声众所归。汉章题楚剑,郑武袭缁衣。理识当朝远,文华振古希。风云神契合,舟楫道心微。庙堂喜容与,时物递芳菲。御柳垂仙掖,公槐覆礼闱。昔陪鹓鹭后,今望鹍鹏飞。徒御清风颂,巴歌聊自挥。"
晚,"古树夕阳尽,空江暮霭收。寂寞扣船坐,独生千里愁。"
送欧阳衮归闽中,"秦城几年住,犹著故乡衣。失意时相识,成名后独归。海秋蛮树黑,岭夜瘴禽飞。为学心难满,知君更掩扉。"
除夜,"铜龙看却送春来,莫惜颠狂酒百杯。吟鬓就中专拟白,那堪更被二更催。"
杂曲歌辞。悲哉行,"促促晨复昏,死生同一源。贵年不惧老,贱老伤久存。朗朗哭前歌,绛旌引幽魂。来为千金子,去卧百草根。黄土塞生路,悲风送回辕。金鞍旧良马,四顾不出门。生结千岁念,荣及百代孙。黄金买性命,白刃仇一言。宁知北山上,松柏侵田园。"
泊松滋江亭,"沙帽随鸥鸟,扁舟系此亭。江湖深更白,松竹远微青。一柱全应近,高唐莫再经。今宵南极外,甘作老人星。"
答李员外小榼味,"一拳芙蓉水,倾玉何泠泠。仙情夙已高,诗味今更馨。试啜月入骨,再衔愁尽醒。荷君道古诚,使我善飞翎。"
天坛上境,"野人性僻穷深僻,芸署官闲不似官。万里洞中朝玉帝,九光霞外宿天坛。洪涟浩渺东溟曙,白日低回上境寒。因为南昌检仙籍,马君家世奉还丹。"
木兰花,"小庭日晚花零落,倚户无聊妆脸薄。宝筝金鸭任生尘,绣画工夫全放却。有时觑著同心结,万恨千愁无处说。当初不合尽饶伊,赢得如今长恨别。江南日暖芭蕉展,美人折得亲裁剪。书成小简寄情人,临行更把轻轻拈。其中撚破相思字,却恐郎疑踪不似。若还猜妾倩人书,误了平生多少事。"
游洞庭湖,"楚云团翠八百里,澧兰吹香堕春水。白头渔子摇苍烟,鸂鶒眠沙晓惊起。沙头龙叟夜叹忧,铁笛未响春风羞。露寒紫藟结新愁,城角泣断关河秋。谪仙欲识雷斧手,刬却古今愁共丑。鲸游碧落杳无踪,作诗三叹君知否。瀛洲一棹何时还,满江宫锦看湖山。"
蔡起居山亭,"文史归休日,栖闲卧草亭。蔷薇一架紫,石竹数重青。垂露和仙药,烧香诵道经。莫将山水弄,持与世人听。"
赠韩道士,"日暮秋风吹野花,上清归客意无涯。桃源寂寂烟霞闭,天路悠悠星汉斜。还似世人生白发,定知仙骨变黄芽。东城南陌频相见,应是壶中别有家。"
戏赠侯常侍,"葛洪卷与江淹赋,名动天边傲石居。两蜀词人多载后,同君讳却马相如。"
清明日赐百僚新火,"御火传香殿,华光及侍臣。星流中使马,烛耀九衢人。转影连金屋,分辉丽锦茵。焰迎红蕊发,烟染绿条春。助律和风早,添炉暖气新。谁怜一寒士,犹望照东邻。"
江亭,"坦腹江亭暖,长吟野望时。水流心不竞,云在意俱迟。寂寂春将晚,欣欣物自私。故林归未得,排闷强裁诗。"
华清宫,"汉家天子好经过,白日青山宫殿多。见说只今生草处,禁泉荒石已相和。水气朦胧满画梁,一回开殿满山香。宫娃几许经歌舞,白首翻令忆建章。"
缑氏拜陵回道中呈李舍人少尹,"忽忝诸卿位,仍陪长者车。礼容皆若旧,名籍自凭虚。上路花偏早,空山云甚馀。却愁新咏发,酬和不相如。"
奉和春日玩雪应制,"北阙彤云掩曙霞,东风吹雪舞山家。琼章定少千人和,银树长芳六出花。"
初著绯戏赠元九,"晚遇缘才拙,先衰被病牵。那知垂白日,始是著绯年。身外名徒尔,人间事偶然。我朱君紫绶,犹未得差肩。"
李五席送李主簿归西台,"请告严程尽,西归道路寒。欲陪鹰隼集,犹恋鶺鴒单。洛邑人全少,嵩高雪尚残。满台谁不故,报我在微官。"
和姚令公哭李尚书乂,"贵贱虽殊等,平生窃下风。云泥势已绝,山海纳还通。忽叹登龙者,翻将吊鹤同。琴诗犹可托,剑履独成空。畴昔尝论礼,兴言每匪躬。人思崔琰议,朝掩祭遵公。作善神何酷,依仁命不融。天文虚北斗,人事罢南宫。上宰既伤旧,下流弥感衷。无恩报国士,徒欲问玄穹。"
"秋浦清溪雪夜对酒,客有唱山鹧鸪者","披君作我貂,对君白玉壶。雪花酒上灭,顿觉夜寒无。客有桂阳至,能吟山鹧鸪。清风动窗竹,越鸟起相呼。持此足为乐,何烦笙与竽。"
题崔逸人山亭,"药径深红藓,山窗满翠微。羡君花下酒,蝴蝶梦中飞。"
方响歌,"敲金扣石声相凌,遥空冷静天正澄。宝瓶下井辘轳急,小娃弄索伤清冰。穿丝透管音未歇,回风绕指惊泉咽。季伦怒击珊瑚摧,灵芸整鬓步摇折。十六叶中侵素光,寒玲震月杂珮珰。云和不觉罢余怨,莲峰一夜啼琴姜。急节写商商恨促,秦愁越调逡巡足。梦入仙楼戛残曲,飞霜棱棱上秋玉。"
吴宫曲,"日下苑西宫,花飘香径红。玉钗斜白燕,罗带弄青虫。皓齿初含雪,柔枝欲断风。可怜倾国艳,谁信女为戎。"
"段相国游武担寺,病不能从题寄","消瘦翻堪见令公,落花无那恨东风。侬心犹道青春在,羞看飞蓬石镜中。"
朱处士相与有山水之愿见送至南康作此以别之,"怜君送我至南康,更忆梅花庾岭芳。多少仙山共游在,愿君百岁尚康强。"
奉和鲁望渔具十五咏。舴艋,"阔处只三尺,翛然足吾事。低篷挂钓车,枯蚌盛鱼饵。只好携桡坐,唯堪盖蓑睡。若遣遂平生,艅艎不如是。"
乌啼曲,"可怜杨叶复杨花,雪净烟深碧玉家。乌栖不定枝条弱,城头夜半声哑哑。浮萍流荡门前水,任罥芙蓉莫浣纱。"
咏史诗。不周山,"共工争帝力穷秋,因此捐生触不周。遂使世间多感客,至今哀怨水东流。"
故赵王属赠黄门侍郎上官公挽词二首,"韦门旌旧德,班氏业前书。谪去因丞相,归来为婕妤。周原乌相冢,越岭雁随车。冥漠辞昭代,空怜赋子虚。绿车随帝子,青琐翊宸机。昔枉朝歌骑,今虚夕拜闱。柳河凄挽曲,薤露湿灵衣。一厝穷泉闭,双鸾遂不飞。"
新楼诗二十首。望海亭,"乌盈兔缺天涯迥,鹤背松梢拂槛低。湖镜坐隅看匣满,海涛生处辨云齐。夕岚明灭江帆小,烟树苍茫客思迷。萧索感心俱是梦,九天应共草萋萋。"
登单于台,"边兵春尽回,独上单于台。白日地中出,黄河天外来。沙翻痕似浪,风急响疑雷。欲向阴关度,阴关晓不开。"
公子行,"春色满城池,杯盘著处移。镫金斜雁子,鞍帕嫩鹅儿。买笑歌桃李,寻歌折柳枝。可怜明月夜,长是管弦随。"
四望楼,"背山见楼影,应合与山齐。座上日已出,城中未鸣鸡。无限燕赵女,吹笙上金梯。风起洛阳东,香过洛阳西。公子长夜醉,不闻子规啼。"
闲居有作,"依依芳树拂檐平,绕竹清流浸骨清。爱弄绿苔鱼自跃,惯偷红果鸟无声。踏青堤上烟多绿,拾翠江边月更明。只此超然长往是,几人能遂铸金成。"
还别业寻龙华山寺广宣上人,"十里惟闻松桂风,江山忽转见龙宫。正与休师方话旧,风烟几度入楼中。"
寄郑谷郎中,"诗心何以传,所证自同禅。觅句如探虎,逢知似得仙。神清太古在,字好雅风全。曾沐星郎许,终惭是斐然。"
题柳郎中茅山故居,"下马荒阶日欲曛,潺潺石溜静中闻。鸟啼花落人声绝,寂寞山窗掩白云。"
酬崔峒,"徇世甘长往,逢时忝一官。欲朝青琐去,羞向白云看。荣宠无心易,艰危抗节难。思君写怀抱,非敢和幽兰。"
东峰亭各赋一物得幽径石,"片石东溪上,阴崖剩阻修。雨馀青石霭,岁晚绿苔幽。从来不可转,今日为人留。"
中书宿斋有寄,"铜壶漏滴斗阑干,泛滟金波照露盘。遥想洞房眠正熟,不堪深夜凤池寒。"
和集贤钟郎中,"石渠册府神仙署,当用明朝第一人。腰下别悬新印绶,座中皆是故交亲。龙池树色供清景,浴殿香风接近邻。从此翻飞应更远,遍寻三十六天春。"
赠进士李德新接海棠梨,"蜀人犹说种难成,何事江东见接生。席上若微桃李伴,花中堪作牡丹兄。高轩日午争浓艳,小径风移旋落英。一种呈妍今得地,剑峰梨岭谩纵横。"
光禄坂行,"山行落日下绝壁,西望千山万山赤。树枝有鸟乱鸣时,暝色无人独归客。马惊不忧深谷坠,草动只怕长弓射。安得更似开元中,道路即今多拥隔。"
杂歌谣辞。古歌,"落叶流风向玉台,夜寒秋思洞房开。水精帘外金波下,云母窗前银河回。玉阶阴阴苔藓色,君王履綦难再得。璇闺窈窕秋夜长,绣户徘徊秋月光。燕姬彩帐芙蓉色,秦子金炉兰麝香。北斗七星横夜半,清歌一曲断君肠。"
和太原郑中丞登龙兴寺阁,"青窗朱户半天开,极目凝神望几回。晋国颓墉生草树,皇家瑞气在楼台。千条水入黄河去,万点山从紫塞来。独恨侍游违长者,不知高意是谁陪。"
新昌宅书堂前有药树一株今已盈拱前长庆中…名之天上树,"白榆星底开红甲,珠树宫中长紫霄。丹彩结心才辨质,碧枝抽叶乍成条。羽衣道士偷玄圃,金简真人护玉苗。长带九天馀雨露,近来葱翠欲成乔。"
奉和陆中丞使君长源寒食日作,"寒食江天气最清,庾公晨望动高情。因逢内火千家静,便睹行春万木荣。深浅山容飞雨细,萦纡水态拂云轻。腰章本郡谁相似,数日临人政已成。"
送隐者一绝,"无媒径路草萧萧,自古云林远市朝。公道世间唯白发,贵人头上不曾饶。"
答贺遂涉,"锦帐随情设,金炉任意熏。唯愁员外置,不应列星文。"
清都夜境,"夜久连观静,斜月何晶荧。寥天如碧玉,历历缀华星。楼榭自阴映,云牖深冥冥。纤埃悄不起,玉砌寒光清。栖鹤露微影,枯松多怪形。南厢俨容卫,音响如可聆。启圣发空洞,朝真趋广庭。闲开蕊珠殿,暗阅金字经。屏气动方息,凝神心自灵。悠悠车马上,浩思安得宁。"
题李员外厅,"石砌蛩吟响,草堂人语稀。道孤思绝唱,年长渐知非。名利终成患,烟霞亦可依。高丘松盖古,闲地药苗肥。猿鸟啼嘉景,牛羊傍晚晖。幽栖还自得,清啸坐忘机。爱彼人深处,白云相伴归。"
长洲曲新词,"茂苑绮罗佳丽地,女湖桃李艳阳时。心奴已死胡容老,后辈风流是阿谁。"
赠别安邑韩少府,"子真能自在,江海意何如。门掩疏尘吏,心闲阅道书。古城寒欲雪,远客暮无车。杳杳思前路,谁堪千里馀。"
石宫四咏,"石宫春云白,白云宜苍苔。拂云践石径,俗士谁能来。石宫夏水寒,寒水宜高林。远风吹萝蔓,野客熙清阴。石宫秋气清,清气宜山谷。落叶逐霜风,幽人爱松竹。石宫冬日暖,暖日宜温泉。晨光静水雾,逸者犹安眠。"
题张衡庙,"远俗只凭淫祀切,多年平子固悠悠。江烟日午无箫鼓,直到如今咏四愁。"
昌谷读书示巴童,"虫响灯光薄,宵寒药气浓。君怜垂翅客,辛苦尚相从。"
送迁客,"万里潮州一逐臣,悠悠青草海边春。天涯莫道无回日,上岭还逢向北人。"
玫瑰,"麝炷腾清燎,鲛纱覆绿蒙。宫妆临晓日,锦段落东风。无力春烟里,多愁暮雨中。不知何事意,深浅两般红。"
捣衣,"日暮远天青,霜风入后庭。洞房寒未掩,砧杵夜泠泠。"
同钱员外禁中夜直,"宫漏三声知半夜,好风凉月满松筠。此时闲坐寂无语,药树影中唯两人。"
自遣,"粝食粗衣随分过,堆金积帛欲如何?百年身后一丘土,贫富高低争几多。"
严陵钓台贻行侣,"故人天下定,垂钓碧岩幽。旧迹随台古,高名寄水流。鸟喧群木晚,蝉急众山秋。更待新安月,凭君暂驻舟。"
咏美人骑马,"骏马娇仍稳,春风灞岸晴。促来金镫短,扶上玉人轻。帽束云鬟乱,鞭笼翠袖明。不知从此去,何处更倾城。"
郊庙歌辞。祭汾阴乐章。寿和,"礼物斯具,乐章乃陈。谁其作主,皇考圣真。对越在天,圣明佐神。窅然汾上,厚泽如春。"
送人出塞,"北风吹雨雪,举目已凄凄。战鬼秋频哭,征鸿夜不栖。沙平关路直,碛广郡楼低。此去非东鲁,人多事鼓鼙。"
两头纤纤,"两头纤纤青玉玦,半白半黑头上发。逼逼仆仆春冰裂,磊磊落落桃花结。"
和黄门舅十五夜作,"闻君陌上来,歌管沸相催。孤月连明照,千灯合暗开。宝装游骑出,香绕看车回。独有归闲意,春庭伴落梅。"
送蔡侍御赴上都,"迟迟立驷马,久客恋潇湘。明日谁同路,新年独到乡。孤烟向驿远,积雪去关长。秦地看春色,南枝不可忘。"
题陈处士幽居,"松轩尘外客,高枕自萧疏。雨后苔侵井,霜来叶满渠。闲看镜湖画,秋得越僧书。若待前溪月,谁人伴钓鱼。"
种蒲,"杜若溪边手自移,旋抽烟剑碧参差。何时织得孤帆去,悬向秋风访所思。"
题天回驿,"翠驿红亭近玉京,梦魂犹是在青城。比来出看江山景,却被江山看出行。"
招友人游春,"难把长绳系日乌,芳时偷取醉工夫。任堆金璧磨星斗,买得花枝不老无。"
清风戒寒,"风清物候残,萧洒报将寒。扫得天衢静,吹来眼界宽。条鸣方有异,虫思乱无端。就树收鲜腻,冲池起涩澜。过山岚可掬,度月色宜看。华实从兹始,何嗟岁序殚。"
闲夕,"一声早蝉发,数点新萤度。兰釭耿无烟,筠簟清有露。未归后房寝,且下前轩步。斜月入低廊,凉风满高树。放怀常自适,遇境多成趣。何法使之然,心中无细故。"
留别四首,"鹏程三万里,别酒一千钟。好景当三月,春光上国浓。野花红滴滴,江燕语喃喃。鼓吹翻新调,都亭酒正酣。登庸趋俊乂,厕用野无遗。起喜赓歌日,明良际会时。盐车淹素志,长坂入青云。老骥春风里,奔腾独异群。"
题青山馆,"昔人诗酒地,芳草思王孙。白水半塘岸,青山横郭门。悬岩碑已折,盘石井犹存。无处继行乐,野花空一尊。"
奉陪段相公晚夏登张仪楼,"登览值晴开,诗从野思来。蜀川新草木,秦日旧楼台。池景摇中座,山光接上台。近秋宜晚景,极目断浮埃。"
题朱审寺壁山水画,"朱审偏能视夕岚,洞边深墨写秋潭。与君一顾西墙画,从此看山不向南。"
七夕诗,"凉风吹玉露,河汉有幽期。星彩光仍隐,云容掩复离。良宵惊曙早,闰岁怨秋迟。何事金闺子,空传得网丝。"
木笔花,"嫩如新竹管初齐,粉腻红轻样可携。谁与诗人偎槛看,好于笺墨并分题。"
舟行,"帆影日渐高,闲眠犹未起。起问鼓枻人,已行三十里。船头有行灶,炊稻烹红鲤。饱食起婆娑,盥漱秋江水。平生沧浪意,一旦来游此。何况不失家,舟中载妻子。"
西河,"花貌年年溺水滨,俗传河伯娶生人。自从明宰投巫后,直至如今鬼不神。"
寻西山隐者不遇,"绝顶一茅茨,直上三十里。扣关无僮仆,窥室唯案几。若非巾柴车,应是钓秋水。差池不相见,黾勉空仰止。草色新雨中,松声晚窗里。及兹契幽绝,自足荡心耳。虽无宾主意,颇得清净理。兴尽方下山,何必待之子。"
落月,"落月沉馀影,阴渠流暗光。蚊声霭窗户,萤火绕屋梁。飞幌翠云薄,新荷清露香。不吟复不寐,竟夕池水傍。"
楚夕旅泊古兴,"独鹤唳江月,孤帆凌楚云。秋风冷萧瑟,芦荻花纷纷。忽思湘川老,欲访云中君。骐驎息悲鸣,愁见豺虎群。"
早春即事,"眼重朝眠足,头轻宿酒醒。阳光满前户,雪水半中庭。物变随天气,春生逐地形。北檐梅晚白,东岸柳先青。葱垄抽羊角,松巢堕鹤翎。老来诗更拙,吟罢少人听。"
和韦开州盛山十二首。桃坞,"春坞桃花发,多将野客游。日西殊未散,看望酒缸头。"
送畅当还旧山,"常逢明月马尘间,是夜照君归处山。山中松桂花尽发,头白属君如等闲。"
送欧阳子还江华郡,"江华胜事接湘滨,千里湖山入兴新。才子思归催去棹,汀花且为驻残春。"
答李昌期,"三山载群仙,峨峨咸浪中。云衣剪不得,此路安可从。我生亦何事,出门如飞蓬。白日又黄昏,所悲瑶草空。虫声故乡梦,枕上禾黍风。吾道如未丧,天运何时通。"
题紫微观,"昨日朝天过紫微,醮坛风冷杏花稀。碧桃泥我传消息,何事人间更不归。"
经羊角哀墓作,"祇召出江国,路傍旌古坟。伯桃葬角哀,墓近荆将军。神道不相得,称兵解其纷。幽明信难知,胜负理莫分。长呼遂刎颈,此节古未闻。两贤结情爱,骨肉何足云。感子初并粮,我心正氛氲。迟回驻征骑,不觉空林醺。"
眼病二首,"青石一两片,白莲三四枝。寄将东洛去,心与物相随。石倚风前树,莲栽月下池。遥知安置处,预想发荣时。领郡来何远,还乡去已迟。莫言千里别,岁晚有心期。"
酬严十八郎中见示,"口厌含香握厌兰,紫微青琐举头看。忽惊鬓后苍浪发,未得心中本分官。夜酌满容花色暖,秋吟切骨玉声寒。承明长短君应入,莫忆家江七里滩。"
送使广州,"家在湘源住,君今海峤行。经过正中道,相送倍为情。心逐书邮去,形随世网婴。因声谢远别,缘义不缘名。"
和刘侍郎入隆唐观,"福地阴阳合,仙都日月开。山川临四险,城树隐三台。伏槛排云出,飞轩绕涧回。参差凌倒影,潇洒轶浮埃。百果珠为实,群峰锦作苔。悬萝暗疑雾,瀑布响成雷。方士烧丹液,真人泛玉杯。还如问桃水,更似得蓬莱。汉帝求仙日,相如作赋才。自然金石奏,何必上天台。"
夜归驿楼,"水晚云秋山不穷,自疑身在画屏中。孤舟移棹一江月,高阁卷帘千树风。窗下覆棋残局在,橘边沽酒半坛空。早炊香稻待鲈鲙,南渚未明寻钓翁。"
题苏公林亭,"平津东阁在,别是竹林期。万叶秋声里,千家落照时。门随深巷静,窗过远钟迟。客位苔生处,依然又赋诗。"
选人歌,"今年选数恰相当,都由座主无文章。案后一腔冻猪肉,所以名为姜侍郎。"
大林寺桃花,"人间四月芳菲尽,山寺桃花始盛开。长恨春归无觅处,不知转入此中来。"
清明日送韦侍御贬虔州,"寂寞清明日,萧条司马家。留饧和冷粥,出火煮新茶。欲别能无酒,相留亦有花。南迁更何处,此地已天涯。"
楚州开元寺北院枸杞临井繁茂可观群贤赋诗因以继和,"僧房药树依寒井,井有香泉树有灵。翠黛叶生笼石甃,殷红子熟照铜瓶。枝繁本是仙人杖,根老新成瑞犬形。上品功能甘露味,还知一勺可延龄。"
句,"雾纹斑似豹,水力健如龙。"
九日言怀,"二九即重阳,天清野菊黄。近来逢此日,多是在他乡。晚色霞千片,秋声雁一行。不能高处望,恐断老人肠。"
寻山,"一径入双崖,初疑有几家。行穷人不见,坐久日空斜。石上生灵草,泉中落异花。终须结茅屋,向此学餐霞。"
东邻女,"双飞鹧鸪春影斜,美人盘金衣上花。身为父母几时客,一生知向何人家。"
投所知,"砌下芝兰新满径,门前桃李旧垂阴。却应回念江边草,放出春烟一寸心。"
问刘十九,"绿蚁新醅酒,红泥小火垆。晚来天欲雪,能饮一杯无。"
郡城放猿献卫使君,"千岩万壑与云连,放出雕笼任自然。叶洒惊风啼暮雨,月凝残雪饮流泉。临岐莫似三声日,避射须依绕树年。应解感恩寻太守,攀萝时复到楼前。"
奉和鲁望渔具十五咏。射鱼,"注矢寂不动,澄潭晴转烘。下窥见鱼乐,怳若翔在空。惊羽决凝碧,伤鳞浮殷红。堪将指杯术,授与太湖公。"
上巳日贡院考杂文不遂赴九华观祓禊之会以二绝句申赠,"三日韶光处处新,九华仙洞七香轮。老夫留滞何由往,珉玉相和正绕身。禊饮寻春兴有余,深情婉婉见双鱼。同心齐体如身到,临水烦君便祓除。"
鄂州头陀寺上方,"高寺上方无不见,天涯行客思迢迢。西江帆挂东风急,夏口城衔楚塞遥。沙渚渔归多湿网,桑林蚕后尽空条。感时叹物寻僧话,惟向禅心得寂寥。"
酬东溪史处士,"咫尺东溪路,年来偶访迟。泉声迷夜雨,花片落空枝。石径逢僧出,山床见鹤移。贫斋有琴酒,曾许月圆期。"
"秋日登吴公台上寺远眺,寺即陈将吴明彻战场","古台摇落后,秋日望乡心。野寺人来少,云峰水隔深。夕阳依旧垒,寒磬满空林。惆怅南朝事,长江独至今。"
春江曲二首,"家寄征河岸,征人几岁游。不如潮水信,每日到沙头。乘晓南湖去,参差叠浪横。前洲在何处,霜里雁嘤嘤。"
咏珊瑚,"绛树无花叶,非石亦非琼。世人何处得,蓬莱石上生。"
又判争猫儿状,"猫儿不识主,傍家搦老鼠。两家不须争,将来与裴谞。"
晓鸡,"黯黯严城罢鼓鼙,数声相续出寒栖。不嫌惊破纱窗梦,却恐为妖半夜啼。"
辛丑年,"九衢漂杵已成川,塞上黄云战马闲。但有羸兵填渭水,更无奇士出商山。田园已没红尘里,弟妹相逢白刃间。西望翠华殊未返,泪痕空湿剑文斑。"
送睦州张参军,"重禄轻身日,清资近故乡。因知送君后,转自惜年芳。远水分林影,层峰起鸟行。扁舟此中去,溪月有余光。"
奉和元丞侍从游南城别业,"垂朱领孙子,从宴在池塘。献寿回龟顾,和羹跃鲤香。高松先草晚,平石助泉凉。馀橘期相及,门生有陆郎。"
"答崔主簿问,兼简温上人","缘情生众累,晚悟依道流。诸境一已寂,了将身世浮。闲居澹无味,忽复四时周。靡靡芳草积,稍稍新篁抽。即此抱馀素,块然诚寡俦。自适一忻意,愧蒙君子忧。"
东楼竹,"潇洒城东楼,绕楼多修竹。森然一万竿,白粉封青玉。卷帘睡初觉,欹枕看未足。影转色入楼,床席生浮绿。空城绝宾客,向夕弥幽独。楼上夜不归,此君留我宿。"
哭仆射鄂公杨再思,"端揆凝邦绩,台阶阐国猷。方崇大厦栋,忽逝巨川舟。白日铭安在,清风颂独留。死生恩命毕,零落掩山丘。"
送友人赴举,"世路□□久,嗟君进取身。十年虽苦志,万里托何人。处困非乖道,求名本为亲。惟应□□意,先与化龙鳞。"
湘口馆潇湘二水所会,"九疑浚倾奔,临源委萦回。会合属空旷,泓澄停风雷。高馆轩霞表,危楼临山隈。兹辰始澄霁,纤云尽褰开。天秋日正中,水碧无尘埃。杳杳渔父吟,叫叫羁鸿哀。境胜岂不豫,虑分固难裁。升高欲自舒,弥使远念来。归流驶且广,泛舟绝沿洄。"
早发射洪县南途中作,"将老忧贫窭,筋力岂能及。征途乃侵星,得使诸病入。鄙人寡道气,在困无独立。俶装逐徒旅,达曙凌险涩。寒日出雾迟,清江转山急。仆夫行不进,驽马若维絷。汀洲稍疏散,风景开怏悒。空慰所尚怀,终非曩游集。衰颜偶一破,胜事难屡挹。茫然阮籍途,更洒杨朱泣。"
九日登高,"世路山河险,君门烟雾深。年年上高处,未省不伤心。"
别洞庭维谅上人,"白云关我不关他,此物留君情最多。情著春风生橘树,归心不怕洞庭波。"
太平谷中玩水上花,"山头水从云外落,水面花自山中来。一溪红点我独惜,几树蜜房谁见开?应有妖魂随暮雨,岂无香迹在苍苔。凝眸不觉斜阳尽,忘逐樵人蹑石回。"
采莲,"菡萏香连十顷陂,小姑贪戏采莲迟。晚来弄水船头湿,更脱红裙裹鸭儿。"
房公旧竹亭闻琴缅慕风流神期如在因重题此作,"流水音长在,青霞意不传。独悲形解后,谁听广陵弦。"
题崔驸马林亭,"选居幽近御街东,易得诗人聚会同。白练鸟飞深竹里,朱弦琴在乱书中。亭开山色当高枕,楼静箫声落远风。何事宦涂犹寂寞,都缘清苦道难通。"
刘兵曹赠酒,"一瓶颜色似甘泉,闲向新栽小竹前。饮罢身中更无事,移床独就夕阳眠。"
"重题小舫,赠周从事,兼戏微之","留春不住登城望,惜夜相将秉烛游。风月万家河两岸,笙歌一曲郡西楼。诗听越客吟何苦,酒被吴娃劝不休。从道人生都是梦,梦中欢笑亦胜愁。"
春闺怨,"百尺井栏上,数株桃已红。念君辽海北,抛妾宋家东。"
寄孟宾于,"初携书剑别湘潭,金榜标名第十三。昔日声名喧洛下,近来诗价满江南。长为邑令情终屈,纵处曹郎志未甘。莫学冯唐便休去,明君晚事未为惭。"
寿阳罢郡日…瑞物。发寿阳分司敕到又遇新正感怀书事,"休为建隼临淝守,转作垂丝入洛人。罢阅旧林三载籍,又开新历四年春。云遮北雁愁行客,柳起东风慰病身。渐喜雪霜消解尽,得随风水到天津。"
湘中酬张十一功曹,"休垂绝徼千行泪,共泛清湘一叶舟。今日岭猿兼越鸟,可怜同听不知愁。"
苦寒吟,"百泉冻皆咽,我吟寒更切。半夜倚乔松,不觉满衣雪。竹竿有甘苦,我爱抱苦节。鸟声有悲欢,我爱口流血。潘生若解吟,更早生白发。"
广州三樵歌,"奉敕追三樵,随侯傍道走。回头语李郎,唤取尔朱九。"
暮冬长安旅舍,"湖外谁相识,思归日日频。遍寻新住客,少见故乡人。失计空知命,劳生耻为身。惟看洞庭树,即是旧山春。"
泊舟盱眙,"泊舟淮水次,霜降夕流清。夜久潮侵岸,天寒月近城。平沙依雁宿,候馆听鸡鸣。乡国云霄外,谁堪羁旅情。"
戏赠韩判官绅卿,"少寻道士居嵩岭,晚事高僧住沃洲。齿发未知何处老,身名且被外人愁。欲随山水居茅洞,已有田园在虎丘。独怪子猷缘掌马,雪时不肯更乘舟。"
陇头水,"陇阪高无极,征人一望乡。关河别去水,沙寨断归肠。马系千年树,旌悬九月霜。从来共呜咽,皆是为勤王。"
杂曲歌辞。入破第二,"锦城丝管日纷纷,半入江风半入云。此曲只应天上去,人间能得几回闻。"
奉和圣制暇日与兄弟同游兴庆宫作应制,"汉武横汾日,周王宴镐年。何如造区夏,复此睦亲贤。巢凤新成阁,飞龙旧跃泉。棣华歌尚在,桐叶戏仍传。禁籞氛埃隔,平台景物连。圣慈良有裕,王道固无偏。问俗兆人阜,观风五教宣。献图开益地,张乐奏钧天。侍酒衢樽满,询刍谏鼓悬。永言形友爱,万国共周旋。"
赠杨著,"藻丽荧煌冠士林,白华荣养有曾参。十年去里荆门改,八岁能诗相座吟。李广不侯身渐老,子山操赋恨何深。钓鱼台上频相访,共说长安泪满襟。"
游边,"黄沙连海路无尘,边草长枯不见春。日暮拂云堆下过,马前逢著射雕人。"
"元日朝回中夜书情,寄南宫二故人","鸣珮随鹓鹭,登阶见冕旒。无能裨圣代,何事别沧洲。闲夜贫还醉,浮名老渐羞。凤城春欲晚,郎吏忆同游。"
忆故园,"惆怅多山人复稀,杜鹃啼处泪沾衣。故园此去千馀里,春梦犹能夜夜归。"
郊庙歌辞。享文敬太子庙乐章。送神,"三献具举,九旗将旋。追劳表德,罢享宾天。风引仙管,堂虚画筵。芳馨常在,瞻望悠然。"
狱中上崔相涣,"胡马渡洛水,血流征战场。千门闭秋景,万姓危朝霜。贤相燮元气,再欣海县康。台庭有夔龙,列宿粲成行。羽翼三元圣,发辉两太阳。应念覆盆下,雪泣拜天光。"
送高九经赴举,"回也曾言志,明君则事之。中兴今若此,须去更何疑。志列秋霜好,忠言剧谏奇。陆机游洛日,文举荐衡时。虎迹商山雪,云痕岳庙碑。夫君将潦倒,一说向深知。"
忆汉月,"花开花落无时节,春去春来有底凭。燕子不藏雷不蛰,烛烟昏雾暗腾腾。"
"还过东都,留守周公筵上赠座客","贾生三载在长沙,故友相思道路赊。已分终年甘寂寞,岂知今日返京华。麟符上相恩偏厚,隋苑留欢日欲斜。明旦江头倍惆怅,远山芳草映残霞。"
观浙江涛,"浙江悠悠海西绿,惊涛日夜两翻覆。钱塘郭里看潮人,直至白头看不足。"
闻道林诸友尝茶因有寄,"枪旗冉冉绿丛园,谷雨初晴叫杜鹃。摘带岳华蒸晓露,碾和松粉煮春泉。高人梦惜藏岩里,白硾封题寄火前。应念苦吟耽睡起,不堪无过夕阳天。"
七夕,"乌鹊桥成上界通,千秋灵会此宵同。云收喜气星楼晓,香拂轻尘玉殿空。翠辇不行青草路,金銮徒候白榆风。采盘花阁无穷意,只在游丝一缕中。"
咏夹径菊,"夹径尽黄英,不通人并行。几曾相对绽,元自两行生。丛比高低等,香连左右并。畔摇风势断,中夹日华明。间隔蛩吟隔,交横蝶乱横。频应泛桑落,摘处近前楹。"
癸丑年下第献新先辈,"五更残月省墙边,绛旆蜺旌卓晓烟。千炬火中莺出谷,一声钟后鹤冲天。皆乘骏马先归去,独被羸童笑晚眠。对酒暂时情豁尔,见花依旧涕潸然。未酬阚泽佣书债,犹欠君平卖卜钱。何事欲休休不得,来年公道似今年。"
酬刘谷除夜见寄,"坐恐三更至,流年此夜分。客心无限事,愁雨不堪闻。灞上家殊远,炉前酒暂醺。刘郎亦多恨,诗忆故山云。"
寄孟郊,"乱馀城郭怕经过,到处闲门长薜萝。用世空悲闻道浅,入山偏喜识僧多。醉归花径云生履,樵罢松岩雪满蓑。石上幽期春又暮,何时载酒听高歌。"
过稠上人院,"清羸一饭师,闲院亦披衣。应诏常翻译,修心出是非。雪中疏磬度,林际晚风归。蔬食常来此,人间护净稀。"
奉和袭美登初阳楼寄怀北平郎中,"远窗浮槛亦成年,几伴杨公白昼筵。日暖烟花曾扑地,气浮星象却归天。闲将水石侵军垒,醉引笙歌上钓船。无限恩波犹在目,东风吹起细漪涟。"
题小桥前新竹招客,"雁齿小红桥,垂檐低白屋。桥前何所有,苒苒新生竹。皮开坼褐锦,节露抽青玉。筠翠如可餐,粉霜不忍触。闲吟声未已,幽玩心难足。管领好风烟,轻欺凡草木。谁能有月夜,伴我林中宿。为君倾一杯,狂歌竹枝曲。"
会昌元年春五绝句。劝梦得酒,"谁人功画麒麟阁,何客新投魑魅乡。两处荣枯君莫问,残春更醉两三场。"
和梦得夏至忆苏州呈卢宾客,"忆在苏州日,常谙夏至筵。粽香筒竹嫩,炙脆子鹅鲜。水国多台榭,吴风尚管弦。每家皆有酒,无处不过船。交印君相次,褰帷我在前。此乡俱老矣,东望共依然。洛下麦秋月,江南梅雨天。齐云楼上事,已上十三年。"
送魏季羔游长沙觐兄,"芦荻湘江水,萧萧万里秋。鹤高看迥野,蝉远入中流。访友多成滞,携家不厌游。惠连仍有作,知得从兄酬。"
奉和圣制麟德殿燕百僚应制,"云辟御筵张,山呼圣寿长。玉阑丰瑞草,金陛立神羊。台鼎资庖膳,天星奉酒浆。蛮夷陪作位,犀象舞成行。网已祛三面,歌因守四方。千秋不可极,花发满宫香。"
罗浮山,"罗浮多胜境,梦到固无因。知有长生药,谁为不死人。根虽盘地脉,势自倚天津。未便甘休去,须栖老此身。"
宛陵望月寄沈学士,"一川如画敬亭东,待诏闲游处处同。天竺山前镜湖畔,何如今日庾楼中。"
酬令狐相公首夏闲居书怀见寄,"蕙草芳未歇,绿槐阴已成。金罍唯独酌,瑶瑟有离声。翔泳各殊势,篇章空寄情。应怜三十载,未变使君名。"
奉和九月九日登慈恩寺浮图应制,"化塔龙山起,中天凤辇迂。彩旒牵画刹,杂佩冒香萸。宝叶擎千座,金英渍百盂。秋云飘圣藻,霄极捧连珠。"
荆州泊,"南楼西下时,月里闻来棹。桂水舳舻回,荆州津济闹。移帷望星汉,引带思容貌。今夜一江人,唯应妾身觉。"
"早祭风伯,因怀李十一舍人","远郡虽褊陋,时祀奉朝经。夙兴祭风伯,天气晓冥冥。导骑与从吏,引我出东坰。水雾重如雨,山火高于星。忽忆早朝日,与君趋紫庭。步登龙尾道,却望终南青。一别身向老,所思心未宁。至今想在耳,玉音尚玲玲。"
别衡州牧,"朝别使君门,暮投江上村。从来无旧分,临去望何恩。行计自不定,此心谁与论。秋猿叫寒月,只欲断人魂。"
题预章馆,"杨柳映春江,江南转佳丽。吴门绿波里,越国青山际。游宦常往来,津亭暂临憩。驿前苍石没,浦外湖沙细。向晚宴且久,孤舟冏然逝。云留西北客,气歇东南帝。独有萋萋心,谁知怨芳岁。"
萼岭四望,"汉家仙仗在咸阳,洛水东流出建章。野老至今犹望幸,离宫秋树独苍苍。"
和王璠侍御酬友人赠白角冠,"芙蓉寒艳镂冰姿,天朗灯深拔豸时。好见吹笙伊洛上,紫烟丹凤亦相随。"
送赵评事摄御史监军岭南,"议狱持邦典,临戎假宪威。风从阊阖去,霜入洞庭飞。篁竹迎金鼓,楼船引绣衣。明年拜真月,南斗使星归。"
送僧归南康,"壳壳学得律,还乡见苦情。远思芳草盛,不入楚山行。帆入汀烟健,经吟戍月清。到乡同学辈,应到赣江迎。"
"五月六日,发石头城,步望前船,示舍弟兼寄侯郎","客子去淮阳,逶迤别梦长。水关开夜锁,雾棹起晨凉。烟月期同赏,风波勿异行。隐山曾撼橹,转濑指遥樯。蒲叶吴刀绿,筠筒楚粽香。因书报惠远,为我忆檀郎。"
梦谢亭,"梦后何人见,孤亭似旧时。褰开诚得地,冥感竟因诗。不往过应少,悲来下独迟。顾惭非谢客,灵贶杳难追。"
与崔弇话别,"归思缘平泽,幽斋夜话迟。人寻冯翊去,草向建康衰。雨雪生中路,干戈阻后期。几年方见面,应是镊苍髭。"
"余迁泉山城,留侯招游郡圃作此","当年巧匠制茅亭,台馆翚飞匝郡城。万灶貔貅戈甲散,千家罗绮管弦鸣。柳腰舞罢香风度,花脸妆匀酒晕生。试问亭前花与柳,几番衰谢几番荣。"
寄杨秘书,"萧萧檐雪打窗声,因忆江东阮步兵。两信海潮书不达,数峰稽岭眼长明。梅繁几处垂鞭看,酒好何人倚槛倾?会待与君开秫瓮,满船般载镜中行。"
落第书怀寄友人,"清世谁能便陆沈,相逢休作忆山吟。若教仙桂在平地,更有何人肯苦心。去国汉妃还似玉,亡家石氏岂无金。且安怀抱莫惆怅,瑶瑟调高尊酒深。"
去岁自刑部侍郎以罪贬潮州刺史乘驿赴任…留题驿梁,"数条藤束木皮棺,草殡荒山白骨寒。惊恐入心身已病,扶舁沿路众知难。绕坟不暇号三匝,设祭惟闻饭一盘。致汝无辜由我罪,百年惭痛泪阑干。"
残春独来南亭因寄张祜,"暖云如粉草如茵,独步长堤不见人。一岭桃花红锦黦,半溪山水碧罗新。高枝百舌犹欺鸟,带叶梨花独送春。仲蔚欲知何处在,苦吟林下拂诗尘。"
秋夕旅怀,"阶前月色与蛩声,阶上愁人坐复行。秦谷入霜空有梦,越山无计可归耕。穷途若遣长堪恸,华发无因肯晚生。不似扁舟钓鱼者,免将心事算浮荣。"
夏夜宿直,"人少庭宇旷,夜凉风露清。槐花满院气,松子落阶声。寂寞挑灯坐,沉吟蹋月行。年衰自无趣,不是厌承明。"
奉和圣制行次成皋途经先圣擒建德之所感而成诗应制,"汉东不执象,河朔方斗龙。夏灭渐宁乱,唐兴终奋庸。皇威正赫赫,兵气何匈匈。用武三川震,归淳六代醲。成皋睹王业,天下致人雍。即此巡于岱,曾孙受命封。"
喜邢校书远至对雨同赋远晚饭阮返五韵,"雀噪空城阴,木衰羁思远。已蔽青山望,徒悲白云晚。别离千里风,雨中同一饭。开径说逢康,临觞方接阮。旅宦竟何如,劳飞思自返。"
石榴歌,"蝉噪秋枝槐叶黄,石榴香老愁寒霜。流霞包染紫鹦粟,黄蜡纸裹红瓠房。玉刻冰壶含露湿,斓斑似带湘娥泣。萧娘初嫁嗜甘酸,嚼破水精千万粒。"
并州,"少年流落在并州,裘脱文君取次游。携挈共过芳草渡,登临齐凭绿杨楼。庭前蛱蝶春方好,床上樗蒲宿未收。坊号偃松人在否,饼炉南畔曲西头。"
奉和圣制龙池篇,"乾坤启圣吐龙泉,泉水年年胜一年。始看鱼跃方成海,即睹飞龙利在天。洲渚遥将银汉接,楼台直与紫微连。休气荣光恒不散,悬知此地是神仙。"
哭仆射鄂公杨再思,"两揆光天秩,三朝奉帝熙。何言集大鸟,忽此丧元龟。坐叹公槐落,行闻宰树悲。壑舟今已去,宁有济川期。"
辋川集二十首。欹湖,"空阔湖水广,青荧天色同。舣舟一长啸,四面来清风。"
对酒行,"松子栖金华,安期入蓬海。此人古之仙,羽化竟何在。浮生速流电,倏忽变光彩。天地无凋换,容颜有迁改。对酒不肯饮,含情欲谁待。"
送从舅成都丞广归蜀,"巴字天边水,秦人去是归。栈长山雨响,溪乱火田稀。俗富行应乐,官雄禄岂微。魏舒终有泪,还识宁家衣。"
题高云客舍,"孤兴日自深,浮云非所仰。窗中西城峻,树外东川广。晏起簪葛巾,闲吟倚藜杖。阮公道在醉,庄子生常养。五柳转扶疏,千峰恣来往。清秋香粳获,白露寒菜长。吴国滞风烟,平陵延梦想。时人趋缨弁,高鸟违罗网。世事徒乱纷,吾心方浩荡。唯将山与水,处处谐真赏。"
寄武功姚主簿,"居枕江沱北,情悬渭曲西。数宵曾梦见,几处得书披。驿路穿荒坂,公田带淤泥。静棋功奥妙,闲作韵清凄。锄草留丛药,寻山上石梯。客回河水涨,风起夕阳低。空地苔连井,孤村火隔溪。卷帘黄叶落,锁印子规啼。陇色澄秋月,边声入战鼙。会须过县去,况是屡招携。"
赠至寂禅师,"处世唯据衲,禅门几岁寒。法空无所染,性悟不多看。竟日门长掩,相逢草自残。有时寻道侣,飞锡度峰峦。"
远闻本郡行春到旧山二首,"一身从宦留京邑,五马遥闻到旧山。已领烟霞光野径,深惭老幼候柴关。清风借响松筠外,画隼停晖水石间。定掩溪名在图传,共知轩盖此登攀。"
晚秋旅舍寄苗员外,"争途苦不前,贫病遂连牵。向暮同行客,当秋独长年。晚花唯有菊,寒叶已无蝉。吏部逢今日,还应瓮下眠。"
"见吴秀才与池妓别,因成绝句","红烛短时羌笛怨,清歌咽处蜀弦高。万里分飞两行泪,满江寒雨正萧骚。"
重有感,"玉帐牙旗得上游,安危须共主君忧。窦融表已来关右,陶侃军宜次石头。岂有蛟龙愁失水,更无鹰隼与高秋。昼号夜哭兼幽显,早晚星关雪涕收。"
中宗祀昊天乐章。肃和,"悠哉广覆,大矣曲成。九玄著象,七曜贞明。珪璧是奠,酝酎斯盈。作乐崇德,爰畅咸英。"
西郊燕集,"济济众君子,高宴及时光。群山霭遐瞩,绿野布熙阳。列坐遵曲岸,披襟袭兰芳。野庖荐嘉鱼,激涧泛羽觞。众鸟鸣茂林,绿草延高冈。盛时易徂谢,浩思坐飘飏。眷言同心友,兹游安可忘。"
夏日杨长宁宅送崔侍御、常正字入京,"醉酒扬雄宅,升堂子贱琴。不堪垂老鬓,还对欲分襟。天地西江远,星辰北斗深。乌台俯麟阁,长夏白头吟。"
偶作,"遍识青霄路上人,相逢只是语逡巡。可胜饮尽江南酒,岁月犹残李白身。"
游南斋,"池上鸣佳禽,僧斋日幽寂。高林晚露清,红药无人摘。春水不生烟,荒冈筠翳石。不应朝夕游,良为蹉跎客。"
"赠李十二牡丹花片,因以饯行","莺涩余声絮堕风,牡丹花尽叶成丛。可怜颜色经年别,收取朱阑一片红。"
翡翠岩,"芙蓉幕里千场醉,翡翠岩前半日闲。惆怅晋朝人不到,谢公抛力上东山。"
寒食日寄杨东川,"不知杨六逢寒食,作底欢娱过此辰。兜率寺高宜望月,嘉陵江近好游春。蛮旗似火行随马,蜀妓如花坐绕身。不使黔娄夫妇看,夸张富贵向何人。"
至南陵答皇甫岳,"与君同病复漂沦,昨夜宣城别故人。明主恩深非岁久,长江还共五溪滨。"
归山,"归去嵩山道,烟花覆青草。草绿山无尘,山青杨柳春。日暮松声合,空歌思杀人。"
度世古玄歌,"始青之下月与日,两半同升合为一。大如弹丸甘如蜜,出彼玉堂入金室,子若得之慎勿失。"
凉州词,"浑成紫檀金屑文,作得琵琶声入云。胡地迢迢三万里,那堪马上送明君。异方之乐令人悲,羌笛胡笳不用吹。坐看今夜关山月,思杀边城游侠儿。"
送宋征君让官还山,"至人无滞迹,谒帝复思玄。魏阙辞花绶,春山有杏田。紫霞开别酒,黄鹤舞离弦。今夜思君梦,遥遥入洞天。"
秋思,"夕照红于烧,晴空碧胜蓝。兽形云不一,弓势月初三。雁思来天北,砧愁满水南。萧条秋气味,未老已深谙。"
鹤,"九皋羽翼下晴空,万里心难驻玉笼。清露滴时翘藓径,白云开处唳松风。归当华表千年后,怨在瑶琴别操中。好共灵龟作俦侣,十洲三岛逐仙翁。"
暗别离,"槐花结子桐叶焦,单飞越鸟啼青霄。翠轩辗云轻遥遥,燕脂泪迸红线条。瑶草歇芳心耿耿,玉佩无声画屏冷。朱弦暗断不见人,风动花枝月中影。青鸾脉脉西飞去,海阔天高不知处。"
送邓州潘使君赴任,"川陆一都会,旌旗千里舒。虎符中禁授,熊轼上流居。橘柚金难并,池塘练不如。春风行部日,应驻士元车。"
法镜寺,"身危适他州,勉强终劳苦。神伤山行深,愁破崖寺古。婵娟碧鲜净,萧摵寒箨聚。回回山根水,冉冉松上雨。泄云蒙清晨,初日翳复吐。朱甍半光炯,户牖粲可数。拄策忘前期,出萝已亭午。冥冥子规叫,微径不复取。"
东都所居寒食下作,"江南寒食早,二月杜鹃鸣。日暖山初绿,春寒雨欲晴。浴蚕当社日,改火待清明。更喜瓜田好,令人忆邵平。"
题云师山房,"云公兰若深山里,月明松殿微风起。试问空门清净心,莲花不著秋潭水。"
远寺钟,"疏钟何处来,度竹兼拂水。渐逐微风声,依依犹在耳。"
子夜四时歌。夏,"兰眼抬路斜,莺唇映花老。金龙倾漏尽,玉井敲冰早。"
题刘炼师归山,"风急云轻鹤背寒,洞天谁道却归难。千山万水瀛洲路,何处烟飞是醮坛。"
建康,"潮平远岸草侵沙,东晋衰来最可嗟。庾舅已能窥帝室,王都还是预人家。山寒老树啼风曲,泉暖枯骸动芷牙。欲起九原看一遍,秦淮声急日西斜。"
题玉壶赠元柳二子,"来从一叶舟中来,去向百花桥上去。若到人间扣玉壶,鸳鸯自解分明语。"
题樟亭,"晓霁凭虚槛,云山四望通。地盘江岸绝,天映海门空。树色连秋霭,潮声入夜风。年年此光景,催尽白头翁。"
酬张员外见寄,"分应天与吟诗老,如此兵戈不废诗。生在世间人不识,死于泉下鬼应知。啼花蜀鸟春同苦,叫雪巴猿昼共饥。今日逢君惜分手,一枝何校一年迟。"
奉和幸大荐福寺,"象设隆新宇,龙潜想旧居。碧楼披玉额,丹仗导金舆。代日兴光近,周星掩曜初。空歌清沛筑,梵乐奏胡书。帝造环三界,天文贲六虚。康哉孝理日,崇德在真如。"
游嵩山,"独背焦桐访洞天,暂攀灵迹弃尘缘。深逢野草皆疑药,靓见樵人恐是仙。翠木入云空自老,古碑横水莫知年。可怜幽景堪长往,一任人间岁月迁。"
答韩中丞容不饮酒,"老大成名仍足病,强听丝竹亦无欢。高情太守容闲坐,借与青山尽日看。"
晨起白云楼寄龙兴江准上人兼呈窦秀才,"兹楼今是望乡台,乡信全稀晓雁哀。山翠万重当槛出,水华千里抱城来。东岩月在僧初定,南浦花残客未回。欲吊灵均能赋否,秋风还有木兰开。"
晴诗,"晚虹斜日塞天昏,一半山川带雨痕。新水乱侵青草路,残烟犹傍绿杨村。胡人羊马休南牧,汉将旌旗在北门。行子喜闻无战伐,闲看游骑猎秋原。"
后苦寒行二首,"南纪巫庐瘴不绝,太古以来无尺雪。蛮夷长老怨苦寒,昆仑天关冻应折。玄猿口噤不能啸,白鹄翅垂眼流血。安得春泥补地裂。晚来江门失大木,猛风中夜吹白屋。天兵斩断青海戎,杀气南行动地轴,不尔苦寒何太酷。巴东之峡生凌澌,彼苍回轩人得知。"
题辨觉精舍,"朝随秋云阴,乃至青松林。花阁空中远,方池岩下深。竹风乱天语,溪响成龙吟。试问真君子,游山非世心。"
奉送李太保兼御史大夫充渭北节度使,"诏出未央宫,登坛近总戎。上公周太保,副相汉司空。弓抱关西月,旗翻渭北风。弟兄皆许国,天地荷成功。"
行次灵龛驿寄西蜀尚书,"北客推车指蜀门,乾阳知已近临坤。从辞府郭常回首,欲别封疆更感恩。援寡圣朝难望阙,暑催蚕麦得归村。雷公解劚冲天气,白日何辜遣戴盆。"
新转南曹未叙朝散初秋暑退出守吴兴书此篇以自见志,"捧诏汀洲去,全家羽翼飞。喜抛新锦帐,荣借旧朱衣。且免材为累,何妨拙有机。宋株聊自守,鲁酒怕旁围。清尚宁无素,光阴亦未晞。一杯宽幕席,五字弄珠玑。越浦黄柑嫩,吴溪紫蟹肥。平生江海志,佩得左鱼归。"
别四明钟尚书,"九华天际碧嵯峨,无奈春来入梦何。难与英雄论教化,却思猿鸟共烟萝。风前柳态闲时少,雨后花容淡处多。都大人生有离别,且将诗句代离歌。"
嘲段成式,"蹙鞠且徒为,宁如目送时。报仇惭选耎,存想恨逶迟。促坐疑辟咡,衔杯强朵颐。恣情窥窈窕,曾恃好风姿。色授应难夺,神交愿莫辞。请君看曲谱,不负少年期。"
自君之出矣,"自君之出矣,壁上蜘蛛织。近取见妾心,夜夜无休息。妾有双玉环,寄君表相忆。环是妾之心,玉是君之德。驰情增悴容,蓄思损精力。玉簟寒凄凄,延想心恻恻。风含霜月明,水泛碧天色。此水有尽时,此情无终极。"
谢王郎中见赠琴鹤,"此琴等焦尾,此鹤方胎生。赴节何徘徊,理感物自并。独立江海上,一弹天地清。朱弦动瑶华,白羽飘玉京。因想羡门辈,眇然四体轻。子乔翔邓林,王母游层城。忽如启灵署,鸾凤相和鸣。何由玉女床,去食琅玕英。"
晚兴,"草浅马翩翩,新晴薄暮天。柳条春拂面,衫袖醉垂鞭。立语花堤上,行吟水寺前。等闲消一日,不觉过三年。"
送去华法师,"在越居何寺,东南水路归。秋江洗一钵,寒日晒三衣。默听鸿声尽,行看叶影飞。囊中无宝货,船户夜扃稀。"
正朝摘梅,"蜀地寒犹暖,正朝发早梅。偏惊万里客,已复一年来。"
题道成上人院,"花宫城郭内,师住亦清凉。何必天台寺,幽禅瀑布房。簟舒湘竹滑,茗煮蜀芽香。更看道高处,君侯题翠梁。"
"观校猎,上淮西相公","龙骧校猎邵陵东,野火初烧楚泽空。师事黄公千战后,身骑白马万人中。笳随晚吹吟边草,箭没寒云落塞鸿。三十拥旄谁不羡,周郎少小立奇功。"
至七里滩作,"迁客投於越,临江泪满衣。独随流水远,转觉故人稀。万木迎秋序,千峰驻晚晖。行舟犹未已,惆怅暮潮归。"
大堤曲,"二八婵娟大堤女,开垆相对依江渚。待客登楼向水看,邀郎卷幔临花语。细雨濛濛湿芰荷,巴东商侣挂帆多。自传芳酒涴红袖,谁调妍妆回翠娥。珍簟华灯夕阳后,当垆理瑟矜纤手。月落星微五鼓声,春风摇荡窗前柳。岁岁逢迎沙岸间,北人多识绿云鬟。无端嫁与五陵少,离别烟波伤玉颜。"
送范山人归泰山,"鲁客抱白鹤,别余往泰山。初行若片云,杳在青崖间。高高至天门,日观近可攀。云山望不及,此去何时还。"
别于鹄,"离灯及晨辉,行人起复思。出门两相顾,青山路逶迤。"
句,"古陵寒雨集,高鸟夕阳明。高情千里外,长啸一声初。"
下第出关投郑拾遗,"丹霄桂有枝,未折未为迟。况是孤寒士,兼行苦涩诗。杏园人醉日,关路独归时。更卜深知意,将来拟荐谁?"
杨花落,"北斗南回春物老,红英落尽绿尚早。韶风澹荡无所依,偏惜垂杨作春好。此时可怜杨柳花,荥盈艳曳满人家。人家女儿出罗幕,静扫玉庭待花落。宝环纤手捧更飞,翠羽轻裾承不著。历历瑶琴舞金陈,菲红拂黛怜玉人。东园桃李芳已歇,独有杨花娇暮春。"
赵城怀古,"邯郸旧公子,骑马又鸣珂。手挥白玉鞭,不避五侯车。闲愁春日短,沽酒入倡家。一笑千万金,醉中赠秦娥。如今高原上,树树白杨花。"
柳枝五首,"花房与蜜脾,蜂雄蛱蝶雌。同时不同类,那复更相思。本是丁香树,春条结始生。玉作弹棋局,中心亦不平。嘉瓜引蔓长,碧玉冰寒浆。东陵虽五色,不忍值牙香。柳枝井上蟠,莲叶浦中干。锦鳞与绣羽,水陆有伤残。画屏绣步障,物物自成双。如何湖上望,只是见鸳鸯。"
谢宣州崔相公赐马,"浮云金络膝,昨日别朱轮。衔草如怀恋,嘶风尚意频。曾将比君子,不是换佳人。从此西归路,应容蹑后尘。"
醉后,"煌煌东方星,奈此众客醉。初喧或忿争,中静杂嘲戏。淋漓身上衣,颠倒笔下字。人生如此少,酒贱且勤置。"
酬许十三秀才兼依来韵,"多为裁诗步竹轩,有时凝思过朝昏。篇成敢道怀金璞,吟苦唯应似岭猿。迷兴每惭花月夕,寄愁长在别离魂。凭君把卷侵寒烛,丽句时传画戟门。"
过苏州晓上人院,"夏满律当清,无中景自生。移松不避远,取石亦亲行。经案离时少,绳床著处平。若将林下比,应只欠泉声。"
送崔校书从军,"雁门太守能爱贤,麟阁书生亦投笔。宁唯玉剑报知己,更有龙韬佐师律。别马连嘶出御沟,家人几夜望刀头。燕南春草伤心色,蓟北黄云满眼愁。闻道轻生能击虏,何嗟少壮不封侯。"
泛舟,"风软扁舟稳,行依绿水堤。孤尊秋露滑,短棹晚烟迷。夜静月初上,江空天更低。飘飘信流去,误过子猷溪。"
宵民,"大雅无忧怨,宵民有爱憎。鲁侯天不遇,臧氏尔何能。惨惨心如虺,营营舌似蝇。谁于销骨地,一鉴玉壶冰。"
过汉口,"浊世清名一概休,古今翻覆賸堪愁。年年春浪来巫峡,日日残阳过沔州。居杂商徒偏富庶,地多词客自风流。联翩半世腾腾过,不在渔船即酒楼。"
答刘明府,"身病多时又客居,满城亲旧尽相疏。可怜绛县刘明府,犹解频频寄远书。"
连雨,"风雨暗萧萧,鸡鸣暮复朝。碎声笼苦竹,冷翠落芭蕉。水鸟投檐宿,泥蛙入户跳。仍闻蕃客见,明日欲追朝。"
对月寄雍陶,"圆明寒魄上,天地一光中。临水通宵坐,知君此兴同。华凝衣有露,静极树无风。若向湘江见,湘江彻底空。"
答贾支使寄鹤,"瑞羽奇姿踉跄形,称为仙驭过清冥。何年厚禄曾居卫,几世前身本姓丁。幸有远云兼远水,莫临华表望华亭。劳君赠我清歌侣,将去田园夜坐听。"
送友人之京,"君登青云去,予望青山归。云山从此别,泪湿薜萝衣。"
雪二首,"砚水池先冻,窗风酒易消。鸦声出山郭,人迹过村桥。稍急方萦转,才深未寂寥。细光穿暗隙,轻白驻寒条。草静封还折,松欹堕复摇。谢庄今病眼,无意坐通宵。羸骖出更慵,林寺已疏钟。踏紧寒声涩,飞交细点重。圃斜人过迹,阶静鸟行踪。寂寞梁鸿病,谁人代夜舂。"
七夕,"佳期人不见,天上喜新秋。玉珮沾清露,香车渡浅流。东西一水隔,迢递两年愁。别有穿针处,微明月映楼。"
省试七月流火,"前庭一叶下,言念忽悲秋。变节金初至,分寒火正流。气含凉夜早,光拂夏云收。助月微明散,沿河丽景浮。礼标时令爽,诗兴国风幽。自此观邦正,深知王业休。"
清明日,"清娥画扇中,春树郁金红。出犯繁花露,归穿弱柳风。马骄偏避幰,鸡骇乍开笼。柘弹何人发,黄鹂隔故宫。"
离骚,"天问复招魂,无因彻帝阍。岂知千丽句,不敌一谗言。"
与吴子华侍郎同年玉堂同直怀恩叙恳因成…兼呈诸同年,"往年莺谷接清尘,今日鳌山作侍臣。二纪计偕劳笔研,一朝宣入掌丝纶。声名烜赫文章士,金紫雍容富贵身。绛帐恩深无路报,语余相顾却酸辛。"
蜀中经蛮后寄陶雍,"酋马渡泸水,北来如鸟轻。几年期凤阙,一日破龟城。此地有征战,谁家无死生。人悲还旧里,鸟喜下空营。弟侄意初定,交朋心尚惊。自从经难后,吟苦似猿声。"
宣城送进士郑徽赴举,"长安去是归,上马肯沾衣。水国车通少,秦人楚荐稀。鸿方离北鄙,叶下已西畿。好整丹霄步,知音在紫微。"
自gM乡北归,"巴烟幂幂久萦恨,楚柳绵绵今送归。回避江边同去雁,莫教惊起错南飞。"
赠别,"又将书剑出孤舟,尽日停桡结远愁。莫道江波话离别,江波一去不回流。"
僧院牡丹,"薄叶风才倚,枝轻雾不胜。开先如避客,色浅为依僧。粉壁正荡水,缃帏初卷灯。倾城惟待笑,要裂几多缯。"
酬雍秀才贻巴峡图,"千叠云峰万顷湖,白波分去绕荆吴。感君识我枕流意,重示瞿塘峡口图。"
晚至华阴,"腊尽促归心,行人及华阴。云霞仙掌出,松柏古祠深。野渡冰生岸,寒川烧隔林。温泉看渐近,宫树晚沈沈。"
夏日留题张山人林亭,"此中偏称夏中游,时有风来暑气收。涧底松摇千尺雨,庭中竹撼一窗秋。求猿句寄山深寺,乞鹤书传海畔洲。闲与先生话身事,浮名薄宦总悠悠。"
献公佐诗,"破额幞头衫也穿,使君犹许对华筵。今朝幸倚文章守,遮莫青蛾笑揭天。"
奉和九日登慈恩寺浮图应制,"凤辇乘朝霁,鹦林对晚秋。天文贝叶写,圣泽菊花浮。塔似神功造,龛疑佛影留。幸陪清汉跸,欣奉净居游。"
凌朝浮江旅思,"太清上初日,春水送孤舟。山远疑无树,潮平似不流。岸花开且落,江鸟没还浮。羁望伤千里,长歌遣四愁。"
和梁王众传张光禄是王子晋后身,"闻有冲天客,披云下帝畿。三年上宾去,千载忽来归。昔偶浮丘伯,今同丁令威。中郎才貌是,柱史姓名非。祗召趋龙阙,承恩拜虎闱。丹成金鼎献,酒至玉杯挥。天仗分旄节,朝容间羽衣。旧坛何处所,新庙坐光辉。汉主存仙要,淮南爱道机。朝朝缑氏鹤,长向洛城飞。"
斛石山晓望寄吕侍御,"曦轮初转照仙扃,旋擘烟岚上窅冥。不得玄晖同指点,天涯苍翠漫青青。"
房公旧竹亭闻琴,"石室寒飙警,孙枝雅器裁。坐来山水操,弦断吊尘埃。"
送僧之宣城,"昔从谢太守,宾客宛陵城。有日持斋戒,高僧识姓名。秋风送客去,安得尽忘情。"
寄远曲,"美人别来无处所,巫山月明湘江雨。千回相见不分明,井底看星梦中语。两心相对尚难知,何况万里不相疑。"
上元怀古二首,"南朝天子爱风流,尽守江山不到头。总是战争收拾得,却因歌舞破除休。尧行道德终无敌,秦把金汤可自由。试问繁华何处有,雨苔烟草古城秋。争帝图王德尽衰,骤兴驰霸亦何为。君臣都是一场笑,家国共成千载悲。排岸远樯森似槊,落波残照赫如旗。今朝城上难回首,不见楼船索战时。"
赠韦穆十八,"与君青眼客,共有白云心。不向东山去,日令春草深。"
渔潭值雨,"日入林岛异,鹤鸣风草间。孤帆泊枉渚,飞雨来前山。客意念留滞,川途忽阻艰。赤亭仍数里,夜待安流还。"
"游精思观回,王白云在后","出谷未停午,到家日已曛。回瞻下山路,但见牛羊群。樵子暗相失,草虫寒不闻。衡门犹未掩,伫立望夫君。"
住名山日陈情上府主高太保,"名山主簿实堪愁,难咬他家大骨头。米纳功南钱纳府,只看江面水东流。"
秋夜兴上人别,"常时岂不别,此别异常情。南国初闻雁,中原未息兵。暗蛩侵语歇,疏磬入吟清。曾听无生说,辞师话此行。"
送吴蜕下第入蜀,"下第言之蜀,那愁举别杯。难兄方在幕,上相复怜才。鸟径盘春霭,龙湫发夜雷。临邛无久恋,高桂待君回。"
送龙州田使君旧诗家,"御札轸西陲,龙州出牧时。度关云作雪,挂栈水成澌。剑淬号猿岸,弓悬宿鹤枝。江灯混星斗,山木乱枪旗。锁库休秤药,开楼又见诗。无心陪宴集,吟苦忆京师。"
赋得长城斑竹杖,"秦兴版筑时,翦伐不知谁。异代余根在,幽人得手持。细看生古意,闲倚动边思。莫作鸠形并,空将鹤发期。"
宿广德寺寄从舅,"古寺客堂空,开帘四面风。移床动栖鹤,停烛聚飞虫。闲卧逐凉处,远愁生静中。林西微月色,思与宁家同。"
戏作,"乞我百万金,封我异姓王。不如独悟时,大笑放清狂。"
奉酬鲁望见答鱼笺之什,"轻如隐起腻如饴,除却鲛工解制稀。欲写恐成河伯诏,试裁疑是水仙衣。毫端白獭脂犹湿,指下冰蚕子欲飞。若用莫将闲处去,好题春思赠江妃。"
城中秋作,"已落关东叶,空悬浙右心。寒灯随故病,伏雨接秋霖。客话曾谁和,虫声少我吟。蒹葭半波水,夜夜宿边禽。"
思游边友人,"凝愁对孤烛,昨日饮离杯。叶下故人去,天中新雁来。连沙秋草薄,带雪暮山开。苑北红尘道,何时见远回。"
咸通,"咸通时代物情奢,欢杀金张许史家。破产竞留天上乐,铸山争买洞中花。诸郎宴罢银灯合,仙子游回璧月斜。人意似知今日事,急催弦管送年华。"
送沈亚之赴郢掾,"千万乘骢沈司户,不须惆怅郢中游。几年白雪无人唱,今日唯君上雪楼。"
招隐,"齿发那能敌岁华,早知休去避尘沙。鬼神只阚高明里,倚伏不干栖隐家。陶景岂全轻组绶,留侯非独爱烟霞。赠君吉语堪铭座,看取朝开暮落花。"
绝句,"银地无尘金菊开,紫梨红枣堕莓苔。一泓秋水一轮月,今夜故人来不来。"
喜见刘同州梦得,"紫绶白髭须,同年二老夫。论心共牢落,见面且欢娱。酒好携来否,诗多记得无。应须为春草,五马少踟蹰。"
赠杜二拾遗,"传道招提客,诗书自讨论。佛香时入院,僧饭屡过门。听法还应难,寻经剩欲翻。草玄今已毕,此外复何言。"
题王侍御宅,"门向沧江碧岫开,地多鸥鹭少尘埃。绿阴十里滩声里,闲自王家看竹来。"
寻僧,"斜日横窗起暗尘,水边门户闭闲春。千竿竹里花枝动,只道无人似有人。"
赠道人,"长在城中无定业,卖丹磨镜两途贫。三山来往寻常事,不省曾惊市井人。"
乐府杂曲。鼓吹曲辞。巫山高二首,"巫山峰十二,环合隐昭回。俯眺琵琶峡,平看云雨台。古槎天外倚,瀑水日边来。何忽啼猿夜,荆王枕席开。神女向高唐,巫山下夕阳。裴回作行雨,婉娈逐荆王。电影江前落,雷声峡外长。霁云无处所,台馆晓苍苍。"
送萧颖士赴东府得路字,"子欲适东周,门人盈歧路。高标信难仰,薄官非始务。绵邈千里途,裴回四郊暮。征车日云远,抚已惭深顾。"
送李二十四移家之江州,"烟尘犹满目,歧路易沾衣。逋客多南渡,征鸿自北飞。九江春草绿,千里暮潮归。别后难相访,全家隐钓矶。"
少女词二首,"娇羞不肯点新黄,踏过金钿出绣床。信物无端寄谁去,等闲裁破锦鸳鸯。同心带里脱金钱,买取头花翠羽连。手执木兰犹未惯,今朝初上采菱船。"
人日,"春辉新入碧烟开,芳院初将穆景来。共向花前图瑞胜,试看池上动轻苔。林香半落沾罗幌。蕙色微含近酒杯。闻道宸游方命赏,应随思赉喜昭回。"
题天柱山图,"拔翠五云中,擎天不计功。谁能凌绝顶,看取日升东。"
佚句,"山寺钟楼月,江城鼓角风。"
齐宫,"白马杂金饰,言从雕辇回。粉香随笑度,鬓态伴愁来。远水斜如剪,青莎绿似裁。所恨章华日,冉冉下层台。"
元日,"神耀破氛昏,新阳入晏温。绪风调玉吹,端日应铜浑。威凤跄瑶簴,升龙护璧门。雨旸春令煦,裘冕晬容尊。"
相州山池作,"尝怀谢公咏,山水陶嘉月。及此年事衰,徒看众花发。观鱼乐何在,听鸟情都歇。星汉流不停,蓬莱去难越。邺中秋麦秀,淇上春云沿。日见尘物空,如何静心阙。"
题敬亭山庙,"森森古木列岩隈,迥压寒原霁色开。云雨只从山上起,风雷多向庙中来。三江入海声长在,双鹤啼天影未回。花落空庭春昼晚,石床松殿满青苔。"
早发湘潭寄杜员外院长,"北风昨夜雨,江上早来凉。楚岫千峰翠,湘潭一叶黄。故人湖外客,白首尚为郎。相忆无南雁,何时有报章。"
重游木兰亭,"缭绕长堤带碧浔,昔年游此尚青衿。兰桡破浪城阴直,玉勒穿花苑树深。宦路尘埃成久别,仙家风景有谁寻?那知年长多情后,重凭栏干一独吟。"
吴。赤壁,"会猎书来举国惊,只应周鲁不教迎。曹公一战奔波后,赤壁功传万古名。"
奉和杜相公初发京城作,"按节辞黄阁,登坛恋赤墀。衔恩期报主,授律远行师。野鹊迎金印,郊云拂画旗。叨陪幕中客,敢和出车诗。"
劝陆三饮酒,"寒郊好天气,劝酒莫辞频。扰扰钟陵市,无穷不醉人。"
送吴七游蜀,"日观分齐壤,星桥接蜀门。桃花嘶别路,竹叶泻离樽。夏老兰犹茂,秋深柳尚繁。雾销山望迥,风高野听喧。劳歌徒欲奏,赠别竟无言。唯有当秋月,空照野人园。"
襄阳闲居与友生夜会,"习隐悠悠世不知,林园幽事递相期。旧丝再上琴调晚,坏叶重烧酒暖迟。三径引时寒步月,四邻偷得夜吟诗。草玄寂淡无人爱,不遇刘歆更语谁。"
小园独酌,"柳带谁能结,花房未肯开。空余双蝶舞,竟绝一人来。半展龙须席,轻斟玛瑙杯。年年春不定,虚信岁前梅。"
"新除水曹郎,答白舍人见贺","年过五十到南宫,章句无名荷至公。黄纸开呈相府后,朱衣引入谢班中。诸曹纵许为仙侣,群吏多嫌是老翁。最幸紫薇郎见爱,独称官与古人同。"
"对陆迅饮天目山茶,因寄元居士晟","喜见幽人会,初开野客茶。日成东井叶,露采北山芽。文火香偏胜,寒泉味转嘉。投铛涌作沫,著碗聚生花。稍与禅经近,聊将睡网赊。知君在天目,此意日无涯。"
巫山神女庙,"巫山十二郁苍苍,片石亭亭号女郎。晓雾乍开疑卷幔,山花欲谢似残妆。星河好夜闻清佩,云雨归时带异香。何事神仙九天上,人间来就楚襄王。"
七夕,"四海孤游一野人,两壶霜雪足精神。坎离二物君收得,龙虎丹行运水银。野人本是天台客,石桥南畔有旧宅。父子生来有两口,多好歌笙不好拍。"
"留侯受南唐节度使知郡事,辟予为属,以诗谢之","晋江江畔趁春风,耕破云山几万重。两足一犁无外事,使君何啻五侯封。"
夏日与闲禅师林下避暑,"洛景城西尘土红,伴僧闲坐竹泉东。绿萝潭上不见日,白石滩边长有风。热恼渐知随念尽,清凉常愿与人同。每因毒暑悲亲故,多在炎方瘴海中。"
越王楼送高梓州入朝,"乘递初登建外州,倾心喜事富人侯。让当游艺依仁日,便到攀辕卧辙秋。容听巴歌消子夜,许陪仙躅上危楼。欲知恨恋情深处,听取长江旦暮流。"
酬卢十一过宿,"乞还方未遂,日夕望云林。况复逢春草,何劳问此心。闭门公务散,枉策故情深。遥夜他乡酒,同君梁甫吟。"
江上遇友人,"阙下分离日,杏园花半开。江边相值夜,榆塞雁初来。坐久河沉斗,吟长月浸杯。鲈鱼非不恋,共有客程催。"
省试霓裳羽衣曲,"开元太平时,万国贺丰岁。梨园献旧曲,玉座流新制。凤管递参差,霞衣竞摇曳。宴罢水殿空,辇余春草细。蓬壶事已久,仙乐功无替。讵肯听遗音,圣明知善继。"
送于中丞入回鹘,"风沙万里行,边色看双旌。去展中华礼,将安外国情。朝衣惊异俗,牙帐见新正。料得归来路,春深草未生。"
天长寺上方别子西有道,"假邑非拙素,况乃别伊人。聊登释氏居,携手恋兹晨。高旷出尘表,逍遥涤心神。青山对芳苑,列树绕通津。车马无时绝,行子倦风尘。今当遵往路,伫立欲何申。唯持贞白志,以慰心所亲。"
永嘉经谢公石门山作,"绵境经耳目,未尝旷跻登。一窥石门险,再涤心神懵。洞壑閟金涧,欹崖盘石楞。阴潭下幂幂,秀岭上层层。千丈瀑流蹇,半溪风雨縆。兴余志每惬,心远道自弘。乘轺广储峙,祗命愧才能。辍棹周气象,扪条历骞崩。忽如生羽翼,恍若将起腾。谢客今已矣,我来谁与朋。"
下桂江龙目滩,"停午出滩险,轻舟容易前。峰攒入云树,崖喷落江泉。巨石潜山怪,深篁隐洞仙。鸟游溪寂寂,猿啸岭娟娟。挥袂日凡几,我行途已千。暝投苍梧郡,愁枕白云眠。"
送于总持归京,"出家初隶何方寺,上国西明御水东。却见旧房阶下树,别来二十一春风。"
清明日曲江怀友,"君与田苏即旧游,我于交分亦绸缪。二年隔绝黄泉下,尽日悲凉曲水头。鸥鸟似能齐物理,杏花疑欲伴人愁。寡妻稚子应寒食,遥望江陵一泪流。"
玩残花,"十日浓芳一岁程,东风初急眼偏明。低枝似泥幽人醉,莫道无情似有情。"
喜山鹊初归三首,"翠衿红觜便知机,久避重罗稳处飞。只为从来偏护惜,窗前今贺主人归。山中只是惜珍禽,语不分明识尔心。若使解言天下事,燕台今筑几千金。阻他罗网到柴扉,不奈偷仓雀转肥。赖尔林塘添景趣,剩留山果引教归。"
重送绝句,"绝艺如君天下少,闲人似我世间无。别后竹窗风雪夜,一灯明暗覆吴图。"
九日落星山登高,"秋暮天高稻穟成,落星山上会诸宾。黄花泛酒依流俗,白发满头思古人。岩影晚看云出岫,湖光遥见客垂纶。风烟不改年长度,终待林泉老此身。"
送郑明府贬岭南,"青枫江色晚,楚客独伤春。共对一尊酒,相看万里人。猜嫌成谪宦,正直不防身。莫畏炎方久,年年雨露新。"
初秋夜坐,"斜廊连绮阁,初月照宵帏。塞冷鸿飞疾,园秋蝉噪迟。露结林疏叶,寒轻菊吐滋。愁心逢此节,长叹独含悲。"
润州送人往长洲,"秋来频上向吴亭,每上思归意剩生。废苑池台烟里色,夜村蓑笠雨中声。汀洲月下菱船疾,杨柳风高酒旆轻。君住松江多少日,为尝鲈鲙与莼羹。"
益州城西张超亭观妓,"落日明歌席,行云逐舞人。江前飞暮雨,梁上下轻尘。冶服看疑画,妆楼望似春。高车勿遽返,长袖欲相亲。"
感故府二首,"戚戚复戚戚,期怀安可释。百年金石心,中路生死隔。新坟应草合,旧地空苔色。白日灯荧荧,凝尘满几席。悒悒复悒悒,思君安可及。永日在阶前,披衣随风立。高楼暮角断,远树寒鸦集。惆怅几行书,遗踪墨犹湿。"
送赵六贞固,"目断南浦云,心醉东郊柳。怨别此何时,春芳来已久。与君共时物,尽此盈樽酒。始愿今不从,春风恋携手。"
留呈梦得、子厚、致用,"泉溜才通疑夜磬,烧烟馀暖有春泥。千层玉帐铺松盖,五出银区印虎蹄。暗落金乌山渐黑,深埋粉堠路浑迷。心知魏阙无多地,十二琼楼百里西。"
送人之军,"常经绝脉塞,复见断肠流。送子成今别,令人起昔愁。陇云晴半雨,边草夏先秋。万里长城寄,无贻汉国忧。"
秋日感事,"一叶飘然夕照沈,世间何事不经心?几人欲话云台峻,独我方探禹穴深。鸡檄固应无下策,鹤书还要问中林。自怜情为多忧动,不为西风白露吟。"
听弹风入松阕赠杨补阙,"商风入我弦,夜竹深有露。弦悲与林寂,清景不可度。寥落幽居心,飕飗青松树。松风吹草白,溪水寒日暮。声意去复还,九变待一顾。空山多雨雪,独立君始悟。"
新笋,"乱迸苔钱破,参差出小栏。层层离锦箨,节节露琅玕。直上心终劲,四垂烟渐宽。欲知含古律,试剪凤箫看。"
三月三日宴王明府山亭,"暮春元巳,春服初裁。童冠八九,于洛之隈。河堤草变,巩树花开。逸人谈发,仙御舟来。间关黄鸟,瀺灂丹腮。乐饮命席,优哉悠哉。"
题孙逸人山居,"长悬青紫与芳枝,尘刹无应免别离。马上多于在家日,樽前堪忆少年时。关河客梦还乡远,雨雪山程出店迟。却羡高人终此老,轩车过尽不知谁。"
题嘉祥殿南溪印禅师壁画影堂,"双屐参差锡杖斜,衲衣交膝对天花。瞻容悟问修持劫,似指前溪无数沙。"
奉和圣制早登太行山率尔言志,"孟月摄提贞,乘时我后征。晨严九折度,暮戒六军行。日御驰中道,风师卷太清。戈鋋林表出,组练雪间明。动植希皇豫,高深奉睿情。陪游七圣列,望幸百神迎。气色烟犹喜,恩光草尚荣。之罘称万岁,今此复同声。"
陕府王大夫相迎偶赠,"紫微阁老自多情,白首园公岂要迎。伴我绿槐阴下歇,向君红旆影前行。纶巾发少浑欹仄,篮舆肩齐甚稳平。但问主人留几日,分司宾客去无程。"
寒食直归遇雨,"寒食时看度,春游事已违。风光连日直,阴雨半朝归。不见红球上,那论彩索飞。惟将新赐火,向曙著朝衣。"
南徐夕眺,"行吟向暮天,何处不凄然。岸影几家柳,笛声何处船。楼分瓜步月,鸟入秣陵烟。故里无人到,乡书谁为传。"
题水心寺水轩,"分飞南渡春风晚,却返家林事业空。无限离情似杨柳,万条垂向楚江东。"
君山,"湘中老人读黄老,手援紫藟坐碧草。春至不知湖水深,日暮忘却巴陵道。"
夜半,"三更三点万家眠,露欲为霜月堕烟。斗鼠上堂蝙蝠出,玉琴时动倚窗弦。"
王逸人隐居,"一径入千岑,幽人许重寻。不逢秦世乱,未觉武陵深。石转生寒色,云归带夕阴。却愁危坐久,看尽暝栖禽。"
句,"昔见漳滨卧,言将人事违。今逢庆诞日,犹谓学仙归。棠棣花重发,鴒原鸟再飞。德比代云布,心如晋水清。"
洛城秋砧,"三川水上秋砧发,五凤楼前明月新。谁为秋砧明月夜,洛阳城里更愁人。"
酬舒三员外见赠长句,"自请假来多少日,五旬光景似须臾。已判到老为狂客,不分当春作病夫。杨柳花飘新白雪,樱桃子缀小红珠。头风不敢多多饮,能酌三分相劝无。"
拟古意,"白玉若无玷,花颜须及时。国色久在室,良媒亦生疑。鸦鬟未成髻,鸾镜徒相知。翻惭效颦者,却笑从人迟。"
李韶州著书常论释氏之理贵州有能公遗迹诗以问之,"常日区中暇,时闻象外言。曹溪有宗旨,一为勘心源。"
潘安仁戴星看河阳花发,"行春潘令至,勤恤戴星光。为政宵忘寝,临人俗冀康。晓花迎径发,新蕊满城香。秀色沾轻露,鲜辉丽早阳。津桥见来往,空雾拂衣裳。桃李今无数,从兹愿比方。"
张舍人南溪别业,"新田绕屋半春耕,藜杖闲门引客行。山翠自成微雨色,谿花不隐乱泉声。渔家远到堪留兴,公府悬知欲厌名。入夜更宜明月满,双童唤出解吹笙。"
江上与兄别,"楚国湘江两渺瀰,暖川晴雁背帆飞。人间离别尽堪哭,何况不知何日归。"
送商州杜中丞赴任,"安康地里接商於,帝命专城总赋舆。夕拜忽辞青琐闼,晨装独捧紫泥书。深山古驿分驺骑,芳草闲云逐隼旟。绮皓清风千古在,因君一为谢岩居。"
佚句,"因借梦书过竹寺,学耕秋粟绕茆原。"
题楚庙,"羞容难更返江东,谁问从来百战功。天地有心归道德,山河无力为英雄。芦花尚认霜戈白,海日犹思火阵红。也是男儿成败事,不须惆怅对西风。"
答次休上人,"五年两郡亦堪嗟,偷出游山走看花。自此光阴为己有,从前日月属官家。樽前免被催迎使,枕上休闻报坐衙。睡到午时欢到夜,回看官职是泥沙。"
鲁郡东石门送杜二甫,"醉别复几日,登临遍池台。何时石门路,重有金樽开。秋波落泗水,海色明徂徕。飞蓬各自远,且尽手中杯。"
岐路,"北风送微寒,徒侣勤远征。忧人席不暖,残月马上明。飘飘岐路间,长见日初生。重嶂晓色浅,疏猿寒啼清。人间多岐路,常恐终身行。回见四方人,车轮无留声。空谷亦堪隐,下田非懒耕。古人有遗训,饱食非亲荣。我生礼义乡,少小见太平。圣贤犹羁旅,况复非其名。"
贻青阳宰,"征赋常登限,名山管最多。吏闲民讼少,时得访烟萝。"
玄元观寻李先生不遇,"羽客今何在,空寻伊洛间。忽闻归苦县,复想入函关。未作千年别,犹应七日还。神仙不可见,寂寞返蓬山。"
洛中感事,"洛城今古足繁华,最恨乔家似石家。行到窈娘身没处,水边愁见亚枝花。"
赋得月照冰池,"皓月方离海,坚冰正满池。金波双激射,璧彩两参差。影占徘徊处,光含的皪时。高低连素色,上下接清规。顾兔飞难定,潜鱼跃未期。鹊惊俱欲绕,狐听始无疑。似镜将盈手,如霜恐透肌。独怜游玩意,达晓不知疲。"
春日芙蓉园侍宴应制,"御道红旗出,芳园翠辇游。绕花开水殿,架竹起山楼。荷芰轻薰幄,鱼龙出负舟。宁知穆天子,空赋白云秋。"
长门怨,"金壶漏尽禁门开,飞燕昭阳侍寝回。随分独眠秋殿里,遥闻语笑自天来。"
"朔旦冬至摄职南郊,因书即事","大明南至庆天正,朔旦圆丘乐七成。文轨尽同尧历象,斋祠忝备汉公卿。星辰列位祥光满,金石交音晓奏清。更有观台称贺处,黄云捧日瑞升平。"
商山道者,"五千言外得玄音,石屋寒栖隔雪林。多傍松风梳绿发,只烧崖药点黄金。澄潭龙气来萦砌,月冷星精下听琴。曾梦先生非此处,碧桃溪上紫烟深。"
渡湘江,"迟日园林悲昔游,今春花鸟作边愁。独怜京国人南窜,不似湘江水北流。"
送兄,"别路云初起,离亭叶正飞。所嗟人异雁,不作一行归。"
野泉,"远出白云中,长年听不同。清声萦乱石,寒色入长空。挂壁聊成雨,穿林别起风。温泉非尔数,源发在深空。"
邵陵作,"尝闻虞帝苦忧人,只为苍生不为身。已道一朝辞北阙,何须五月更南巡。昔时文武皆销铄,今日精灵常寂寞。斑竹年来笋自生,白蘋春尽花空落。遥望零陵见旧丘,苍梧云起至今愁。惟馀帝子千行泪,添作潇湘万里流。"
听幽兰,"琴中古曲是幽兰,为我殷勤更弄看。欲得身心俱静好,自弹不及听人弹。"
临终召客,"气余三五喘,花剩两三枝。话别一尊酒,相邀无后期。"
春词,"阶下草犹短,墙头梨花白。织女高楼上,停梭顾行客。问君在何所,青鸟舒锦翮。"
汉宫词二首,"柏梁宸居清窈窕,东方先生夜待诏。夜久月当承露盘,内人吹笙舞凤鸾。月映东窗似玉轮,未央前殿绝声尘。宫槐花落西风起,鹦鹉惊寒夜唤人。"
中宗祀昊天乐章。亚献,"三灵降飨,三后配神。虔敷藻奠,敬展郊禋。"
唐享太庙乐章。登歌,"止笙磬,撤豆笾。廓无响,窅入玄。主在室,神在天。情馀慕,礼罔愆。喜黍稷,屡丰年。"
和乐天早春见寄,"雨香云澹觉微和,谁送春声入棹歌。萱近北堂穿土早,柳偏东面受风多。湖添水色消残雪,江送潮头涌漫波。同受新年不同赏,无由缩地欲如何。"
酬李学士寄簟,"珍簟新铺翡翠楼,泓澄玉水记方流。唯应云扇情相似,同向银床恨早秋。"
山下宿,"独到山下宿,静向月中行。何处水边碓,夜舂云母声。"
言志献浙东廉访辞召,"野性歌三乐,皇恩出九重。那烦紫宸命,远下白云峰。多愧书传鹤,深惭纸画龙。将何佐明主,甘老在岩松。"
御箭连中双兔,"宸游经上苑,羽猎向闲田。狡兔初迷窟,纤骊讵著鞭。三驱仍百步,一发遂双连。影射含霜草,魂消向月弦。驩声动寒木,喜气满晴天。那似陈王意,空随乐府篇。"
假中枉卢二十二书亦称卧疾兼讶李二久不访问…戏李二,"微官何事劳趋走,服药闲眠养不才。花里棋盘憎鸟污,枕边书卷讶风开。故人问讯缘同病,芳月相思阻一杯。应笑王戎成俗物,遥持麈尾独徘徊。"
虢州酬辛侍御见赠,"门柳叶已大,春花今复阑。鬓毛方二色,愁绪日千端。夫子屡新命,鄙夫仍旧官。相思难见面,时展尺书看。"
酬李校书,"才游象外身虽远,学茂区中事易闻。自顾漳滨多病后,空瞻逸翮舞青云。"
愁,"江草日日唤愁生,巫峡泠泠非世情。盘涡鹭浴底心性,独树花发自分明。十年戎马暗万国,异域宾客老孤城。渭水秦山得见否,人经罢病虎纵横。"
广陵李仆射借示近诗因投献,"朝论国计暮论兵,馀力犹随凤藻生。语继盘盂抛俗格,气兼河岳带商声。闲寻绮思千花丽,静想高吟六义清。天柄已持尧典在,更堪回首问缘情。"
凡草诫,"野草凡不凡,亦应生和出。锄夫耘药栏,根不留其一。良田本芜秽,著地成弃物。人生行不修,何门可容膝。不唯不尔容,得无凡草嫉。贤愚偃仰间,鉴之宜日日。"
逢雪宿芙蓉山主人,"日暮苍山远,天寒白屋贫。柴门闻犬吠,风雪夜归人。"
赠李伊阙,"桐履如飞不可寻,一壶双笈峄阳琴。舟横野渡寒风急,门掩荒山夜雪深。贫笑白驹无去意,病惭黄鹄有归心。云间二室劳君画,水墨苍苍半壁阴。"
白云向空尽,"白云升远岫,摇曳入晴空。乘化随舒卷,无心任始终。欲销仍带日,将断更因风。势薄飞难定,天高色易穷。影收元气表,光灭太虚中。倘若从龙去,还施济物功。"
骕骦骏,"瑶池罢游宴,良乐委尘沙。遭遇不遭遇,盐车与鼓车。"
题僧房,"棕榈花满院,苔藓入闲房。彼此名言绝,空中闻异香。"
拜宣武军节度使,"油幢并入虎旗开,锦橐从天凤诏来。星应魏师新鼓角,地嫌梁苑旧池台。日晖红旆分如电,人拥青门动若雷。伊洛镜清回首处,是非纷杂任尘埃。"
寄东蜀幕中友,"官亭池碧海榴殷,遥想清才倚画栏。柳絮涨天笼地暖,角声经雨透云寒。晓侵台座香烟湿,夜草军书蜡炬干。为话门人吟太苦,风摧兰秀一枝残。"
喜华阴王少府使到南池宴集,"有客至铃下,自言身姓梅。仙人掌里使,黄帝鼎边来。竹影拂棋局,荷香随酒杯。池前堪醉卧,待月未须回。"
槐,"暮律移寒火,春宫长旧栽。叶生驰道侧,花落凤庭隈。烈士怀忠触,鸿儒访业来。何当赤墀下,疏干拟三台。"
登瓦官阁,"晨登瓦官阁,极眺金陵城。钟山对北户,淮水入南荣。漫漫雨花落,嘈嘈天乐鸣。两廊振法鼓,四角吟风筝。杳出霄汉上,仰攀日月行。山空霸气灭,地古寒阴生。寥廓云海晚,苍茫宫观平。门馀阊阖字,楼识凤凰名。雷作百山动,神扶万栱倾。灵光何足贵,长此镇吴京。"
状江南。孟秋,"江南孟秋天,稻花白如毡。素腕惭新藕,残妆妒晚莲。"
寄岳阳严使君,"得意东归过岳阳,桂枝香惹蕊珠香。也知暮雨生巫峡,争奈朝云属楚王。万恨只凭期克手,寸心唯系别离肠。南亭宴罢笙歌散,回首烟波路渺茫。"
题僧房绝句,"唐朝进士,今日神仙。足蹑紫雾,却返洞天。"
赠隐者,"自得高闲性,平生向北栖。月潭云影断,山叶雨声齐。庭树人书匝,栏花鸟坐低。相留永不忘,经宿话丹梯。"
浙江晚渡,"去年曾到此,久立滞前程。岐路时难处,风涛晚未平。汀蝉含老韵,岸荻簇枯声。莫泥关河险,多游自远行。"
池上,"郡中卧病久,池上一来赊。榆柳飘枯叶,风雨倒横查。"
鲤鱼,"眼似真珠鳞似金,时时动浪出还沈。河中得上龙门去,不叹江湖岁月深。"
正月闺情,"正月金闺里,微风绣户间。晓魂怜别梦,春思逼啼颜。绕砌梅堪折,当轩树未攀。岁华庭北上,何日度阳关。"
贵游,"朝回佩马早凄凄,年少恩深卫霍齐。斧钺旧威龙塞北,池台新赐凤城西。门通碧树开金锁,楼对青山倚玉梯。南陌行人尽回首,笙歌一曲暮云低。"
奉和圣制幸望春宫送朔方大总管张仁亶,"北风吹早雁,日夕渡河飞。气冷胶应折,霜明草正腓。老臣帷幄算,元宰庙堂机。饯饮回仙跸,临戎解御衣。军装乘晓发,师律候春归。方伫勋庸盛,天词降紫微。"
陪章留后惠义寺饯嘉州崔都督赴州,"中军待上客,令肃事有恒。前驱入宝地,祖帐飘金绳。南陌既留欢,兹山亦深登。清闻树杪磬,远谒云端僧。回策匪新岸,所攀仍旧藤。耳激洞门飙,目存寒谷冰。出尘閟轨躅,毕景遗炎蒸。永愿坐长夏,将衰栖大乘。羁旅惜宴会,艰难怀友朋。劳生共几何,离恨兼相仍。"
新昌井,"辘轳千转劳筋力,待得甘泉渴杀人。且共山麋同饮涧,玉沙铺底浅磷磷。"
句,"吟登萧寺旃檀阁,醉倚王家玳瑁筵。远远朝宗出白云,方圆随处性长存。"
幸梨园亭观打球应制,"今春芳苑游,接武上琼楼。宛转萦香骑,飘飖拂画球。俯身迎未落,回辔逐傍流。只为看花鸟,时时误失筹。"
省中偶作,"三转郎曹自勉旃,莎阶吟步想前贤。未如何逊无佳句,若比冯唐是壮年。捧制名题黄纸尾,约僧心在白云边。乳毛松雪春来好,直夜清闲且学禅。"
享龙池乐第八章,"星分邑里四人居,水洊源流万顷馀。魏国君王称象处,晋家蕃邸化龙初。青蒲暂似游梁马,绿藻还疑宴镐鱼。自有神灵滋液地,年年云物史官书。"
寿昌节赋得红云表夏日,"景候融融阴气潜,如峰云共火相兼。霞光捧日登天上,丹彩乘风入殿檐。行逐赤龙千岁出,明当朱夏万方瞻。微臣多幸逢佳节,得赋殊祥近御帘。"
寓兴,"真集道方至,貌殊妒还多。山泉入城池,自然生浑波。今时出古言,在众翻为讹。有琴含正韵,知音者如何。一生足感激,世言忽嵯峨。不得市井味,思响吾岩阿。浮华岂我事,日月徒蹉跎。旷哉颍阳风,千载无其他。"
醉中看花因思去岁之任,"去岁乘轺出上京,军机旦暮促前程。狂花野草途中恨,春月秋风剑外情。愁见瘴烟遮路色,厌闻溪水下滩声。不辞醉伴诸年少,羞对红妆白发生。"
舞干羽两阶,"干羽能柔远,前阶舞正陈。欲称文德盛,先表乐声新。肃肃行初列,森森气益振。动容和律吕,变曲静风尘。化美超千古,恩波及七旬。已知天下服,不独有苗人。"
咏史诗。朝歌,"长嗟墨翟少风流,急管繁弦似寇仇。若解闻韶知肉味,朝歌欲到肯回头。"
洛中秋日,"故国无归处,官闲忆远游。吴僧秣陵寺,楚客洞庭舟。久病先知雨,长贫早觉秋。壮心能几许,伊水更东流。"
阳羡杂咏十九首。绿云亭,"六月清凉绿树阴,小亭高卧涤烦襟。羲皇向上何人到,永日时时弄素琴。"
邯郸少年行,"霞鞍金口骝,豹袖紫貂裘。家住丛台近,门前漳水流。唤人呈楚舞,借客试吴钩。见说秦兵至,甘心赴国仇。"
题柳郎中故居,"下马荒阶日欲曛,潺潺石溜静中闻。鸟啼花发人声绝,寂寞山窗掩白云。"
折杨枝,"官渡初杨柳,风来亦动摇。武昌行路好,应为最长条。叶映黄鹂夕,花繁白雪朝。年年攀折意,流恨入纤腰。"
偶题三首,"浮世悠悠旋一空,多情偏解挫英雄。风光只在歌声里,不必楼前万树红。小池随事有风荷,烧酹倾壶一曲歌。欲待秋塘擎露看,自怜生意已无多。辽阳音信近来稀,纵有虚传逼节归。永日无人新睡觉,小窗晴暖螖虫飞。"
下狱贡诗,"偶辞幽隐在临邛,行止坚贞比涧松。何事政清如水镜,绊他野鹤在深笼。"
"酬乐天见忆,兼伤仲远","死别重泉閟,生离万里赊。瘴侵新病骨,梦到故人家。遥泪陈根草,闲收落地花。庾公楼怅望,巴子国生涯。河任天然曲,江随峡势斜。与君皆直戆,须分老泥沙。"
题怀素上人草书,"志在新奇无定则,古瘦漓纚半无墨。醉来信手两三行,醒后却书书不得。"
送独孤马二秀才居明月山读书,"濯志俱高洁,儒科慕冉颜。家辞临水郡,雨到读书山。栖鸟棕花上,声钟砾阁间。寂寥窗户外,时见一舟还。"
新楼诗二十首。灵汜桥,"灵汜桥边多感伤,分明湖派绕回塘。岸花前后闻幽鸟,湖月高低怨绿杨。能促岁阴惟白发,巧乘风马是春光。何须化鹤归华表,却数凋零念越乡。"
寄高三十五詹事,"安稳高詹事,兵戈久索居。时来如宦达,岁晚莫情疏。天上多鸿雁,池中足鲤鱼。相看过半百,不寄一行书。"
女坟湖,"万贵千奢已寂寥,可怜幽愤为谁娇。须知韩重相思骨,直在芙蓉向下消。"
"江南回逢赵曜,因送任十一赴交城主簿","江上长相忆,因高北望看。不知携老幼,何处度艰难。屈指同人尽,伤心故里残。遥怜驱匹马,白首到微官。"
浙河馆,"雨湿菰蒲斜日明,茅厨煮茧掉车声。青蛇上竹一种色,黄蝶隔溪无限情。何处樵渔将远饷,故园田土忆春耕。千峰万濑水潏潏,羸马此中愁独行。"
梦上山,"夜梦上嵩山,独携藜杖出。千岩与万壑,游览皆周毕。梦中足不病,健似少年日。既悟神返初,依然旧形质。始知形神内,形病神无疾。形神两是幻,梦寐俱非实。昼行虽蹇涩,夜步颇安逸。昼夜既平分,其间何得失。"
与于中丞,"万顷荒林不敢看,买山容足拟求安。田园失计全芜没,何处春风种蕙兰。"
新年呈友,"一月月相似,一年年不同。清晨窥古镜,旅貌近衰翁。处世闲难得,关身事半空。浮生能几许,莫惜醉春风。"
省试吴宫教美人战,"强吴矜霸略,讲武在深宫。尽出娇娥妓,先观上将风。挥戈罗袖卷,擐甲汗妆红。掩笑分旗下,含羞入队中。鼓停行未正,刑举令才崇。自可威邻国,何劳逞战功。"
送张中丞赴桂州,"出守求人瘼,推贤动圣情。紫台初下诏,皂盖始专城。宠借飞霜简,威加却月营。云衢降五马,林木引双旌。夙仰敦诗礼,尝闻偃甲兵。戍楼云外静,讼阁竹间清。化伫还珠美,心将片玉贞。寇恂朝望重,计日谒承明。"
夷陵夜泊,"家依楚塞穷秋别,身逐孤舟万里行。一曲巴歌半江月,便应消得二毛生。"
"自城东至以诗代书,戏招李六拾遗、崔二十六先辈","青门走马趁心期,惆怅归来已校迟。应过唐昌玉蕊后,犹当崇敬牡丹时。暂游还忆崔先辈,欲醉先邀李拾遗。尚残半月芸香俸,不作归粮作酒赀。"
秋,"阳羡溪声冷骇人,洞庭山翠晚凝神。天将金玉为风露,曾为高秋几度贫。"
古意,"莫莫复莫莫,丝萝缘涧壑。散木无斧斤,纤茎得依托。枝低浴鸟歇,根静悬泉落。不虑见春迟,空伤致身错。"
寄万德躬故居,"日暮山风吹女萝,故人舟楫定如何。吕仙祠下寒砧急,帝子阁前秋水多。闽海风尘鸣戍鼓,江湖烟雨暗渔蓑。何时醉把黄花酒,听尔南征长短歌。"
东林寺,"欲去不忍去,徘徊吟绕廊。水光秋澹荡,僧好语寻常。碑古苔文叠,山晴钟韵长。翻思南岳上,欠此白莲香。"
隽阳道中,"客路客路何悠悠,蝉声向背槐花愁。争知百岁不百岁,未合白头今白头。四五朵山妆雨色,两三行雁帖云秋。输他江上垂纶者,只在船中老便休。"
嘲三月十八日雪,"三月雪连夜,未应伤物华。只缘春欲尽,留著伴梨花。"
送安养阎主簿还竹寺,"分手怨河梁,南征历汉阳。江山追宋玉,云雨梦襄王。醉里宜城近,歌中郢路长。更寻栖枳处,犹是念仇香。"
对棋,"小槛明高雪,幽人斗智棋。日斜抛作劫,月午蹙成迟。倚杖湘僧算,翘松野鹤窥。侧楸敲醒睡,片石夹吟诗。雨点奁中渍,灯花局上吹。秋涛寒竹寺,此兴谢公知。"
西陵道士茶歌,"乳窦溅溅通石脉,绿尘愁草春江色。涧花入井水味香,山月当人松影直。仙翁白扇霜鸟翎,拂坛夜读黄庭经。疏香皓齿有余味,更觉鹤心通杳冥。"
秋蛩,"雨绝苍苔地,月斜青草阶。蛩鸣谁不怨,况是正离怀。"
西戎献马,"天马从东道,皇威被远戎。来参八骏列,不假贰师功。影别流沙路,嘶流上苑风。望云时蹀足,向月每争雄。禀异才难状,标奇志岂同。驱驰如见许,千里一朝通。"
送温初下第,"日落浊水中,夜光谁能分。高怀无近趣,清抱多远闻。欲识丈夫志,心藏孤岳云。长安风尘别,咫尺不见君。"
送禅僧,"寒空孤鸟度,落日一僧归。近寺路闻梵,出郊风满衣。步摇瓶浪起,盂戛磬声微。还坐栖禅所,荒山月照扉。"
赴抚州对酬崔法曹夜雨滴空阶五首,"雨落湿孤客,心惊比栖鸟。空阶夜滴繁,相乱应到晓。高会枣树宅,清言莲社僧。两乡同夜雨,旅馆又无灯。谤议不自辨,亲朋那得知。雨中驱马去,非是独伤离。离室雨初晦,客程云陡暗。方为对吏人,敢望邮童探。纵酒常掷盏,狂歌时入室。离群怨雨声,幽抑方成疾。"
送李判官赴东江,"闻道皇华使,方随皂盖臣。封章通左语,冠冕化文身。树色分扬子,潮声满富春。遥知辨璧吏,恩到泣珠人。"
板桥,"横遮野水石,前带荒村道。来往见愁人,清风柳阴好。"
宿隐者居,"永日连清夜,因君识躁君。竹扉难掩月,岩树易延云。曙鸟枕前起,寒泉梦里闻。又须随计吏,鸡鹤迥然分。"
江行晚泊寄湓城知友,"孤舟相忆久,何处倍关情。野渡帆初落,秋风蝉一声。江浮残照阔,云散乱山横。渐去湓城远,那堪新月生。"
赠友人边游回,"游子新从绝塞回,自言曾上李陵台。尊前语尽北风起,秋色萧条胡雁来。"
酬张夏雪夜赴州访别途中苦寒作,"扁舟乘兴客,不惮苦寒行。晚暮相依分,江潮欲别情。水声冰下咽,砂路雪中平。旧剑锋芒尽,应嫌赠脱轻。"
送僧,"池上时时松雪落,焚香烟起见孤灯。静夜忆谁来对坐,曲江南岸寺中僧。"
赠柏岩禅师,"野寺绝依念,灵山会遍行。老来披衲重,病后读经生。乞食嫌村远,寻溪爱路平。多年柏岩住,不记柏岩名。"
河上二首,"惨惨日将暮,驱羸独到庄。沙痕傍墟落,风色入牛羊。新霁田园处,夕阳禾黍明。沙村平见水,深巷有鸥声。"
岁日,"一日今年始,一年前事空。凄凉百年事,应与一年同。"
题女郎庙,"数点烟香出庙门,女娥飞去影中存。年年岭上春无主,露泣花愁断客魂。"
智度师二首,"四十年前马上飞,功名藏尽拥禅衣。石榴园下擒生处,独自闲行独自归。三陷思明三突围,铁衣抛尽衲禅衣。天津桥上无人识,闲凭栏干望落晖。"
州中小饮便别牛相,"笙歌罢曲辞宾侣,庭竹移阴就小斋。愁不解颜徒满酌,病非伤肺为忧怀。耻矜学步贻身患,岂慕醒狂蹑祸阶。从此别离长酩酊,洛阳狂狷任椎埋。"
送王尊师归蜀中拜扫,"大罗天上神仙客,濯锦江头花柳春。不为碧鸡称使者,唯令白鹤报乡人。"
燕李录事,"与君十五侍皇闱,晓拂炉烟上赤墀。花开汉苑经过处,雪下骊山沐浴时。近臣零落今犹在,仙驾飘飖不可期。此日相逢思旧日,一杯成喜亦成悲。"
明妃,"不用牵心恨画工,帝家无策及边戎。香魂若得升明月,夜夜还应照汉宫。"
铜雀妓,"魏王铜雀妓,日暮管弦清。一见西陵树,心悲舞不成。"
忆江南旧游二首,"山阴道上桂花初,王谢风流满晋书。曾作江南步从事,秋来还复忆鲈鱼。曲水三春弄彩毫,樟亭八月又观涛。金罍几醉乌程酒,鹤舫闲吟把蟹螯。"
许员外新阳别业,"兰汀橘岛映亭台,不是经心即手栽。满阁白云随雨去,一池寒月逐潮来。小松出屋和巢长,新径通村避笋开。柳絮风前欹枕卧,荷花香里棹舟回。园中认叶封林草,檐下攀枝落野梅。莫恣高情求逸思,须防急诏用长材。若因萤火终残卷,便把渔歌送几杯。多谢郢中贤太守,常时谈笑许追陪。"
玉仙道中,"莼鲈方美别吴江,笔阵诗魔两未降。山势北蟠龙偃蹇,泉声东漱玉琤瑽。古陂狐兔穿蛮冢,破寺荆榛拥佛幢。信马冷吟迷路处,隔溪烟雨吠村厖。"
西南行却寄相送者,"百里阴云覆雪泥,行人只在雪云西。明朝惊破还乡梦,定是陈仓碧野鸡。"
送别,"华亭霁色满今朝,云里樯竿去转遥。莫怪山前深复浅,清淮一日两回潮。"
上巳日赠都上人,"三月初三日,千家与万家。蝶飞秦地草,莺入汉宫花。鞍马皆争丽,笙歌尽斗奢。吾师无所愿,惟愿老烟霞。曲水公卿宴,香尘尽满街。无心修禊事,独步到禅斋。细草萦愁目,繁花逆旅怀。绮罗人走马,遗落凤凰钗。"
赠何兆,"文章似扬马,风骨又清羸。江汉君犹在,英灵信未衰。"
谢重缘旧山水障子,"敢望重缘饰,微茫洞壑春。坐看终未是,归卧始应真。已觉心中朽,犹怜四面新。不因公子鉴,零落几成尘。"
引水,"月峡瞿塘云作顶,乱石峥嵘俗无井。云安酤水奴仆悲,鱼复移居心力省。白帝城西万竹蟠,接筒引水喉不干。人生留滞生理难,斗水何直百忧宽。"
游东观山,"岩岫碧孱颜,灵踪若可攀。楼台烟霭外,松竹翠微间。玉液寒深洞,秋光秀远山。凭君指归路,何处是人寰。"
北邙行,"洛阳北门北邙道,丧车辚辚入秋草。车前齐唱薤露歌,高坟新起白峨峨。朝朝暮暮人送葬,洛阳城中人更多。千金立碑高百尺,终作谁家柱下石。山头松柏半无主,地下白骨多于土。寒食家家送纸钱,乌鸢作窠衔上树。人居朝市未解愁,请君暂向北邙游。"
冬日暮旅泊庐陵,"螺亭倚棹哭飘蓬,白浪欺船自向东。楚国蕙兰增怅望,番禺筐篚旅虚空。江城雪落千家梦,汀渚冰生一夕风。弃置侯鲭任羁束,不劳龟瓦问穷通。"
蓝田溪杂咏二十二首。伤秋,"岁去人头白,秋来树叶黄。搔头向黄叶,与尔共悲伤。"
寄怀曾口寺文英大师,"著紫袈裟名已贵,吟红菡萏价兼高。秋风曾忆西游处,门对平湖满白涛。"
和岷公送李评事往宜春,"兵火销邻境,龙沙有去人。江潭牵兴远,风物入题新。雪湛将残腊,霞明向早春。郡侯开宴处,桃李照歌尘。"
酬乌程杨明府华将赴渭北对月见怀,"释印及秋夜,身闲境亦清。风襟自潇洒,月意何高明。闻说武安君,万里驱妖精。开府集秀士,先招士林英。晋家用元凯,亦是鲁诸生。北望抚长剑,感君知已行。边尘昏玉帐,杀气凝金镫。大敌折齐俎,一书下聊城。翻飞青云路,宿昔沧洲情。"
昆明池织女石,"一片昆明石,千秋织女名。见人虚脉脉,临水更盈盈。苔作轻衣色,波为促杼声。岸云连鬓湿,沙月对眉生。有脸莲同笑,无心鸟不惊。还如朝镜里,形影两分明。"
金乡送韦八之西京,"客自长安来,还归长安去。狂风吹我心,西挂咸阳树。此情不可道,此别何时遇。望望不见君,连山起烟雾。"
题宛陵北楼,"雨来风静绿芜藓,凭著朱阑思浩然。人语独耕烧后岭,鸟飞斜没望中烟。松梢半露藏云寺,滩势横流出浦船。若遣谢宣城不死,必应吟尽夕阳川。"
草堂一上人,"一公持一钵,相复度遥岑。地瘦无黄独,春来草更深。"
句,"恰似有龙深处卧,被人惊起黑云生。"
奉和添酒中六咏。酒龙,"铜为蚴蟉鳞,铸作鱙缪角。吐处百里雷,泻时千丈壑。初疑潜苑囿,忽似拏寥廓。遂使铜雀台,香消野花落。"
送段明府,"遥夜此何其,霜空残杳霭。方嗟异乡别,暂是同公会。海林秋更疏,野水寒犹大。离人转吴岫,旅雁从燕塞。日夕望前期,劳心白云外。"
九日陪刘中丞宴昌乐寺送梁廷评,"独坐三台妙,重阳百越间。水心观远俗,霜气入秋山。不弃遗簪旧,宁辞落帽还。仍闻西上客,咫尺谒天颜。"
送程六,"冬夜伤离在五溪,青鱼雪落鲙橙齑。武冈前路看斜月,片片舟中云向西。"
陪使君早春东郊游眺,"太守拥朱轮,东郊物候新。莺声随坐啸,柳色唤行春。谷口云迎马,溪边水照人。郡中叨佐理,何幸接芳尘。"
赠何七判官昌浩,"有时忽惆怅,匡坐至夜分。平明空啸咤,思欲解世纷。心随长风去,吹散万里云。羞作济南生,九十诵古文。不然拂剑起,沙漠收奇勋。老死阡陌间,何因扬清芬。夫子今管乐,英才冠三军。终与同出处,岂将沮溺群。"
和重阳锡宴御制诗,"四方无事去,宸豫杪秋来。八水寒光起,千山霁色开。"
送司功入京,"崇裕有幸会,得遇明流行。司士向京去,旷野哭声哀。"
经阖闾城,"遗踪委衰草,行客思悠悠。昔日人何处,终年水自流。孤烟村戍远,乱雨海门秋。吟罢独归去,烟云尽惨愁。"
公莫舞歌,"方花古础排九楹,刺豹淋血盛银罂。华筵鼓吹无桐竹,长刀直立割鸣筝。横楣粗锦生红纬,日炙锦嫣王未醉。腰下三看宝玦光,项庄掉箾栏前起。材官小臣公莫舞,座上真人赤龙子。芒砀云瑞抱天回,咸阳王气清如水。铁枢铁楗重束关,大旗五丈撞双镮。汉王今日颁秦印,绝膑刳肠臣不论。"
送张子容进士赴举,"夕曛山照灭,送客出柴门。惆怅野中别,殷勤岐路言。茂林予偃息,乔木尔飞翻。无使谷风诮,须令友道存。"
酬孙洛阳,"家贫相远住,斋馆入时稀。独坐看书卷,闲行著褐衣。早蝉庭笋老,新雨径莎肥。各离争名地,无人见是非。"
送魏校书赴夏口从事,"西风吹远蝉,驿路在云边。独梦诸山外,高谈大旆前。夜灯分楚塞,秋角满湘船。郡邑多岩窦,何方便学仙。"
安邑王校书居,"秋来池馆清,夜闻宫漏声。迢递玉山迥,泛滟银河倾。琴上松风至,窗里竹烟生。多君不家食,孰云事岩耕。"
九日登巴台,"黍香酒初熟,菊暖花未开。闲听竹枝曲,浅酌茱萸杯。去年重阳日,漂泊湓城隈。今岁重阳日,萧条巴子台。旅鬓寻已白,乡书久不来。临觞一搔首,座客亦裴回。"
送司封从叔员外徼赴华州裴尚书均辟,"如何抛锦帐,莲府对莲峰。旧有云霞约,暂留鹓鹭踪。敷溪秋雪岸,树谷夕阳钟。尽入新吟境,归朝兴莫慵。"
献李观察,"湘江舞罢忽成悲,便脱蛮靴出绛帷。谁是蔡邕琴酒客,魏公怀旧嫁文姬。"
社日游开元观,"松柏当轩蔓桂篱,古坛衰草暮风吹。荒凉院宇无人到,寂寞烟霞只自知。浪渍法堂余像设,水存虚殿半科仪。因求天宝年中梦,故事分明载折碑。"
舟中见雨,"今夜初听雨,江南杜若青。功名何卤莽,兄弟总凋零。梦远愁蝴蝶,情深愧鶺鴒。抚孤终日意,身世尚流萍。"
题云师山房,"云公兰若深山里,月明松殿微风起。试问空门清净心,莲花不著秋潭水。"
题西隐寺,"三年未到九华山,终日披图一室间。秋寺喜因晴后赏,灵峰看待足时还。猿从有性留僧坐,云霭无心伴客闲。胜事倘能销岁月,已弢名利不相关。"
投常州从兄中丞,"扁舟何所往,言入善人邦。旧爱鹏抟海,今闻虎渡江。士因为政乐,儒为说诗降。素履冰容静,新词玉润枞。金鱼聊解带,画鹢稍移桩。邀妓思逃席,留宾命倒缸。史材谁是伍,经术世无双。广厦当宏构,洪钟并待撞。成龙须讲邴,展骥莫先庞。应念宗中末,秋萤照一窗。"
岳阳早霁南楼,"山水佳新霁,南楼玩初旭。夜来枝半红,雨后洲全绿。四运相终始,万形纷代续。适临青草湖,再变黄莺曲。地穴穿东武,江流下西蜀。歌闻枉渚邅,舞见长沙促。心阻意徒驰,神和生自足。白发悲上春,知常谢先欲。"
赠别褚山人,"携手赠将行,山人道姓名。光阴蓟子训,才术褚先生。墙上梨花白,尊中桂酒清。洛阳无二价,犹是慕风声。"
横吹曲辞。折杨柳,"紫陌金堤映绮罗,游人处处动离歌。阴移古戍迷荒草,花带残阳落远波。台上少年吹白雪,楼中思妇敛青蛾。殷勤攀折赠行客,此去关山雨雪多。"
赠陶山人,"处士例营营,惟君纵此生。闲能资寿考,健不换公卿。药圃妻同耨,山田子共耕。定知丹熟后,无姓亦无名。"
过朱协律故山,"地下无余恨,人间得盛名。残篇续大雅,稚子托诸生。度日山空暮,缘溪鹤自鸣。难收故交意,寒笛一声声。"
奉和添酒中六咏。酒池,"八齐竞奔注,不知深几丈。竹叶岛纡徐,凫花波荡漾。醺应烂地轴,浸可柔天壤。以此献吾君,愿铭于几杖。"
酬邢杜二员外,"雪带东风洗画屏,客星悬处聚文星。未归嵩岭暮云碧,久别杜陵春草青。熊轼并驱因雀噪,隼旟齐驻是鸿冥。岂知京洛旧亲友,梦绕潺湲江上亭。"
答严大夫,"今夕秦天一雁来,梧桐坠叶捣衣催。思君独步华亭月,旧馆秋阴生绿苔。"
夏日山中,"懒摇白羽扇,裸体青林中。脱巾挂石壁,露顶洒松风。"
早春,"雨冷唯添暑,烟初不著春。数枝花颣小,愁杀扈芳人。"
郊庙歌辞。享先蚕乐章。展敬,"霞庄列宝卫,云集动和声。金卮荐绮席,玉币委芳庭。因心罄丹款,先己励苍生。所冀延明福,于兹享至诚。"
兖州送李明府使苏州便赴告期,"莫言水国去迢迢,白马吴门见不遥。枫树林中经楚雨,木兰舟上蹋江潮。空山古寺千年石,草色寒堤百尺桥,早晚卢家兰室在,珊瑚玉佩彻青霄。"
姜楚公画角鹰歌,"楚公画鹰鹰戴角,杀气森森到幽朔。观者贪愁掣臂飞,画师不是无心学。此鹰写真在左绵,却嗟真骨遂虚传。梁间燕雀休惊怕,亦未抟空上九天。"
祭方丘乐章。顺和,"阴祗协赞,厚载方贞。牲币具举,箫管备成。其礼惟肃,其德惟明。神之听矣,式鉴虔诚。"
送z6光大师,"禹祠分首戴湾逢,健笔寻知达九重。圣主赐衣怜绝艺,侍臣摛藻许高踪。宁亲久别街西寺,待诏初离海上峰。一种苦心师得了,不须回首笑龙钟。"
送吴郎中赴忠州,"西台复南省,清白上天知。家每因穷散,官多为直移。遥边过驿近,买药出城迟。朝野凭人别,亲情伴酒悲。故园愁去后,白发想回时。何处忠州界,山头卓望旗。"
寂寞,"江郡人稀便是村,踏青天气欲黄昏。春愁不破还成醉,衣上泪痕和酒痕。"
送王书记归邠州,"陈琳轻一别,马上意超然。来日行烦暑,归时听早蝉。阴云翳城郭,细雨紊山川。从事公刘地,元戎旧礼贤。"
自讽,"世路升沉合自安,故人何必苦相干。涂穷始解东归去,莫过严光七里滩。"
"永嘉乱,衣冠南渡,流落南泉,作忆昔吟","忆昔永嘉际,中原板荡年。衣冠坠涂炭,舆辂染腥膻。国势多危厄,宗人苦播迁。南来频洒泪,渴骥每思泉。"
喜雨上主人尚书,"天皇攘袂敕神龙,雨我公田兆岁丰。几日淋漓侵暮角,数宵滂沛彻晨钟。细如春雾笼平野,猛似秋风击古松。门下十年耕稼者,坐来偏忆翠微峰。"
辞主人绝句四首。放鹭鸶,"白萍红蓼碧江涯,日暖双双立睡时。顾揭金笼放归去,却随沙鹤斗轻丝。"
牡丹种曲,"莲枝未长秦蘅老,走马驮金劚春草。水灌香泥却月盆,一夜绿房迎白晓。美人醉语园中烟,晚华已散蝶又阑。梁王老去罗衣在,拂袖风吹蜀国弦。归霞帔拖蜀帐昏,嫣红落粉罢承恩。檀郎谢女眠何处,楼台月明燕夜语。"
送僧入蜀过夏,"师言结夏入巴峰,云水回头几万重。五月峨眉须近火,木皮领重只如冬。"
凤台曲,"凤台何逶迤,嬴女管参差。一旦彩云至,身去无还期。遗曲此台上,世人多学吹。一吹一落泪,至今怜玉姿。"
送右司薛员外赴处州,"怀中天子书,腰下使君鱼。瀑布和云落,仙都与世疏。远程兼水陆,半岁在舟车。相送难相别,南风入夏初。"
张郎中宅戏赠二首,"薄雪燕蓊紫燕钗,钗垂簏簌抱香怀。一声歌罢刘郎醉,脱取明金压绣鞋。谢家青妓邃重关,谁省春风见玉颜。闻道彩鸾三十六,一双双对碧池莲。"
奉和鲁望招润卿博士辞以道侣将至之作,"瘿木樽前地胏图,为君偏辍俗功夫。灵真散尽光来此,莫恋安妃在后无。"
严光钓台,"片帆竿外揖清风,石立云孤万古中。不是狂奴为故态,仲华争得黑头公。"
赠别崔司直赴江东兼简常州独孤使君,"爱君青袍色,芳草能相似。官重法家流,名高墨曹吏。春衣淮上宿,美酒江边醉。楚酪沃雕胡,湘羹糁香饵。前朝山水国,旧日风流地。苏山逐青骢,江家驱白鼻。右军尚少年,三领东方骑。亦过小丹阳,应知百城贵。"
王郎中妓席五咏。笙,"欲写人间离别心,须听鸣凤似龙吟。江南曲尽归何处,洞水山云知浅深。"
璧池望秋月,"凉夜窥清沼,池空水月秋。满轮沉玉镜,半魄落银钩。蟾影摇轻浪,菱花渡浅流。漏移光渐洁,云敛色偏浮。似璧悲三献,疑珠怯再投。能持千里意,来照楚乡愁。"
湘中寓居春日感怀,"江禽野兽两堪伤,避射惊弹各自忙。头角任多无獬豸,羽毛虽众让鸳鸯。落苔红小樱桃熟,侵井青纤燕麦长。吟把离骚忆前事,汨罗春浪撼残阳。"
寄杜师义,"出处难相见,同城似异乡。点兵寻户籍,烧药试仙方。事校千般别,心还一种忙。黄金如化得,相寄亦何妨。"
难忘曲,"夹道开洞门,弱杨低画戟。帘影竹华起,箫声吹日色。蜂语绕妆镜,拂蛾学春碧。乱系丁香梢,满栏花向夕。"
到蜀与郑中丞相遇,"深隐犹为未死灰,远寻知己遇三台。如何麋鹿群中出,又见鹓鸾天上来。剑阁霞粘残雪在,锦江香甚百花开。谩期王谢来相访,不是支公出世才。"
初还京师寓止府署偶题屋壁,"秋光不见旧亭台,四顾荒凉瓦砾堆。火力不能销地力,乱前黄菊眼前开。"
期友人,"早晚逐兹来,闲门日为开。乱蛩鸣白草,残菊藉苍苔。困卧谁惊起,闲行自欲回。何时此携手,吾子本多才。"
淮南送友人归沧州,"风色忽西转,坐为千里分。高帆背楚落,寒日逆淮曛。断烧缘乔木,盘雕隐片云。乡关百战地,归去始休军。"
得越中书,"芳草离离思,悠悠春梦余。池亭千里月,烟水一封书。诗想怀康乐,文应吊子胥。扁舟恋南越,岂独为鲈鱼。"
寄蜀客,"君到临邛问酒垆,近来还有长卿无。金徽却是无情物,不许文君忆故夫。"
太湖石,"谁怜孤峭质,移在太湖心。出得风波外,任他池馆深。不同花逞艳,多愧竹垂阴。一片至坚操,那忧岁月侵。"
枯树,"老树无枝叶,风霜不复侵。腹穿人可过,皮剥蚁还寻。寄托惟朝菌,依投绝暮禽。犹堪持改火,未肯但空心。"
谢兴公上人寄山水簇子,"半幅古潺颜,看来心意闲。何须寻鸟道,即此出人间。巘暮疑啼狖,松深认掩关。知君远相惠,免我忆归山。"
村行,"春半南阳西,柔桑过村坞。袅袅垂柳风,点点回塘雨。蓑唱牧牛儿,篱窥蒨裙女。半湿解征衫,主人馈鸡黍。"
隔汉江寄子安,"江南江北愁望,相思相忆空吟。鸳鸯暖卧沙浦,鸂鶒闲飞橘林。烟里歌声隐隐,渡头月色沈沈。含情咫尺千里,况听家家远砧。"
赠赵将军,"当年胆略已纵横,每见妖星气不平。身贵早登龙尾道,功高自破鹿头城。寻常得对论边事,委曲承恩掌内兵。会取安西将报国,凌烟阁上大书名。"
送禅师宗极归玉峰,"背郭去归宿,头陀意颇浓。鹤争栖远树,猿斗上孤峰。夜戍经霜月,秋城过雨钟。由来无定止,何处访高踪。"
送韦秀才赴举,"鄱阳中酒地,楚老独醒年。芳桂君应折,沈灰我不然。洛桥浮逆水,关树接非烟。唯有残生梦,犹能到日边。"
子规思,"春山杜鹃来几日,夜啼南家复北家。野人听此坐惆怅,恐畏踏落东园花。"
采莲曲,"落日晴江里,荆歌艳楚腰。采莲从小惯,十五即乘潮。"
广陵城,"红映高台绿绕城,城边春草傍墙生。隋家不向此中尽,汴水应无东去声。"
同柳侍郎题侯钊侍郎新昌里,"清源君子居,左右尽图书。三径春自足,一瓢欢有馀。庭莎成野席,阑药是家蔬。幽显岂殊迹,昔贤徒病诸。"
湖州溪楼书献郑员外,"危槛等飞樯,闲追晚际凉。青林上雨色,白鸟破溪光。目以高须极,心因静更伤。唯公旧相许,早晚侍长杨。"
春霁,"煎茶水里花千片,候客亭中酒一樽。独对春光还寂寞,罗浮道士忽敲门。"
玩初月,"忌满光先缺,乘昏影暂流。既能明似镜,何用曲如钩。"
山径柳,"宛转若游丝,浅深栽绿崦。年年立春后,即被啼莺占。"
梦游秦宫,"君王多感放东归,从此秦宫不复期。春景似伤秦丧主,落花如雨泪胭脂。"
奉和于司空二十五丈新卜城南郊…奉献兼呈李裴相公,"一德承昌运,三公翊至尊。云龙谐理代,鱼水见深恩。别墅池塘晓,晴郊草木蕃。沟塍连杜曲,茅土盛于门。卜筑因登览,经邦每讨论。退朝鸣玉会,入室断金言。材俊依东阁,壶觞接后园。径深云自起,风静叶初翻。宰物归心匠,虚中即化源。巴人宁敢和,空此愧游藩。"
送于生入蜀,"家吴闻入蜀,道路颇乖离。一第何多难,都城可少知。江山非久适,命数未终奇。况又将冤抱,经春杜魄随。"
桃源,"绝壁相欹是洞门,昔人从此入仙源。数株花下逢珠翠,半曲歌中老子孙。别后自疑园吏梦,归来谁信钓翁言。山前空有无情水,犹绕当时碧树村。"
楚吟,"山上离宫宫上楼,楼前宫畔暮江流。楚天长短黄昏雨,宋玉无愁亦自愁。"
江行遇王侍御,"数年分散秦吴隔,暂泊官船浦柳中。新草军书名更重,久辞山径业应空。渡头潮落将行客,天际风高未宿鸿。此日相逢魂合断,赖君身事渐飞冲。"
春阴,"老雨不肯休,东风势还作。未放草蒙茸,已遣花萧索。浮生何苦劳,触事妨行乐。寄语达生人,须知酒胜药。"
州名诗寄道士,"金兰同道义,琼简复芝田。平楚白云合,幽崖丹桂连。松峰明爱景,石窦纳新泉。冀永南山寿,欢随万福延。"
村居书事,"年年耕与钓,鸥鸟已相依。砌长苍苔厚,藤抽紫蔓肥。风莺移树啭,雨燕入楼飞。不觉春光暮,绕篱红杏稀。"
秋郊作,"清露澄境远,旭日照林初。一望秋山净,萧条形迹疏。登原忻时稼,采菊行故墟。方愿沮溺耦,淡泊守田庐。"
登楼忆友,"物象远濛濛,周回极望中。带烟千井树,和磬一楼风。月色寒沈地,波声夜飏空。登临无限趣,恨不与君同。"
重送王十,"执袂还应立马看,向来离思始知难。雁飞不见行尘灭,景下山遥极目寒。"
鹦鹉洲即事,"怅望春襟郁未开,重吟鹦鹉益堪哀。曹瞒尚不能容物,黄祖何曾解爱才。幽岛暖闻燕雁去,晓江晴觉蜀波来。何人正得风涛便,一点轻帆万里回。"
和张十八秘书谢裴相公寄马,"齿齐膘足毛头腻,秘阁张郎叱拨驹。洗了颔花翻假锦,走时蹄汗蹋真珠。青衫乍见曾惊否,红粟难赊得饱无。丞相寄来应有意,遣君骑去上云衢。"
都门送许棠东归,"旧客东归远,长安诗少朋。去愁分碛雁,行计逐乡僧。华岳无时雪,黄河漫处冰。知辞国门路,片席认西陵。"
宣州送判官,"来时健笔佐嫖姚,去折槐花度野桥。谁见尊前此惆怅,一声歌尽路迢迢。"
和人有感,"莫愁家住石城西,月坠星沈客到迷。一院无人春寂寂,九原何处草萋萋。香魂未散烟笼水,舞袖休翻柳拂堤。兰棹一移风雨急,流莺千万莫长啼。"
送道者二首,"洞天真侣昔曾逢,西岳今居第几峰。峰顶他时教我认,相招须把碧芙蓉。殷勤不为学烧金,道侣惟应识此心。雪里千山访君易,微微鹿迹入深林。"
西,"密云郊外已回秋,日下崦嵫景懒收。秦帝城高坚似铁,李斯书上曲如钩。宁惟东岳凌天秀,更有长庚瞰曙流。见说山傍偏出将,犬戎降尽复何愁。"
故西台侍郎上官公挽歌,"宇内文儒重,朝端礼命优。立言多启沃,论道盛谋猷。顾日琴安在,术星剑不留。徒怀东武襚,更掩北原丘。"
送衡阳归客,"归客爱鸣榔,南征忆旧乡。江山追宋玉,云雨忆荆王。醉里宜城近,歌中郢路长。怜君从此去,日夕望三湘。"
上清词,"紫阳宫女捧丹砂,王母令过汉帝家。春风不肯停仙驭,却向蓬莱看杏花。"
游城南韩氏庄,"初疑潇湘水,锁在朱门中。时见水底月,动摇池上风。清气润竹林,白光连虚空。浪簇霄汉羽,岸芳金碧丛。何言数亩间,环泛路不穷。愿逐神仙侣,飘然汗漫通。"
画角东城,"河转曙萧萧,鸦飞睥睨高。帆长摽越甸,壁冷挂吴刀。淡菜生寒日,鲕鱼潠白涛。水花沾抹额,旗鼓夜迎潮。"
宿甑山,"山中今夜何人,阙下当年近臣。青琐应须早去,白云何用相亲。"
早春洛阳答杜审言,"梓泽年光往复来,杜霸游人去不回。若非载笔登麟阁,定是吹箫伴凤台。路傍桃李花犹嫩,波上芙蕖叶未开。分明寄语长安道,莫教留滞洛阳才。"
旅中作,"妄动远抛山,其如馁与寒。投人言去易,开口说贫难。泽国云千片,湘江竹一竿。时明未忍别,犹待计穷看。"
送僧归闽中旧寺,"寺隔海山遥,帆前落叶飘。断猿通楚塞,惊鹭出兰桡。星月浮波岛,烟萝渡石桥。钟声催野饭,秋色落寒潮。旧社人多老,闲房树半凋。空林容病士,岁晚待相招。"
哭李晦群崔季文二处士,"华封西祝尧,贵寿多男子。二贤无主后,贫贱大壮齿。未成鸿鹄姿,遽顿骅骝趾。子渊将叔度,自古不得已。"
送人游衡岳,"荆楚腊将残,江湖苍莽间。孤舟载高兴,千里向名山。雪浪来无定,风帆去是闲。石桥僧问我,应寄岳茶还。"
梢云,"殊质资灵贶,凌空发瑞云。梢梢含树彩,郁郁动霞文。不比因风起,全非触石分。叶光闲泛滟,枝杪静氛氲。隐见心无宰,裴回庆自君。翻飞如可托,长愿在横汾。"
相和歌辞。怨诗,"去年离别雁初归,今夜裁缝萤已飞。征客去来音信断,不知何处寄寒衣。"
春夜集陆处士居玩月,"欲赏芳菲肯待辰,忘情人访有情人。西林可是无清景,只为忘情不记春。"
送李九归河北,"文武资人望,谋猷简圣情。南州初卧鼓,东土复维城。寄重分符去,威仍出阃行。斗牛移八座,日月送双旌。别恋瞻天起,仁风应物生。伫闻收组练,锵玉会承明。"
过吴景帝陵,"王气销来水淼茫,岂能才与命相妨。虚开直渎三千里,青盖何曾到洛阳。"
九日,"今朝把酒复惆怅,忆在杜陵田舍时。明年九日知何处,世难还家未有期。"
冬夜宴梁十三厅,"故人能爱客,秉烛会吾曹。家为朋徒罄,心缘翰墨劳。夜寒销腊酒,霜冷重绨袍。醉卧西窗下,时闻雁响高。"
过终南柳处士,"云起山苍苍,林居萝薜荒。幽人老深境,素发与青裳。雨涤莓苔绿,风摇松桂香。洞泉分溜浅,岩笋出丛长。败屦安松砌,馀棋在石床。书名一为别,还路已堪伤。"
酬薛员外谊见戏一首,"方知正始作,丽掩碧云诗。文彩盈怀袖,风规发咏思。遗弓逢大敌,摩垒怯偏师。频有移书让,多惭系组迟。浅才迂且拙,虚誉喜还疑。犹倚披沙鉴,长歌向子期。"
五郊乐章。黑帝羽音,"严冬季月,星回风厉。享祀报功,方祚来岁。"
寄酬卢侍御,"诗新得意恣狂疏,挥手终朝力有余。今到诗家浑手战,欲题名字倩人书。"
晋。刘毅,"绕床堪壮喝卢声,似铁容仪众尽惊。二十七人同举义,几人全得旧功名。"
赠王凤二山人,"山兄望鹤信,山弟听乌占。养药同开鼎,休棋各枕奁。相逢九江底,共到五峰尖。愿许为三友,羞将白发撏。"
九日长安作,"无酒泛金菊,登高但忆秋。归心随旅雁,万里在沧洲。残照明天阙,孤砧隔御沟。谁能思落帽,两鬓已添愁。"
行至金牛驿寄兴元渤海尚书,"楼上春云水底天,五云章色破巴笺。诸生个个王恭柳,从事人人庾杲莲。六曲屏风江雨急,九枝灯檠夜珠圆。深惭走马金牛路,骤和陈王白玉篇。"
杂曲歌辞。车遥遥,"征人遥遥出古城,双轮齐动驷马鸣。山川无处无归路,念君长作万里行。野田人稀秋草绿,日暮放马车中宿。惊鹿游兔在我傍,独唱乡歌对僮仆。君家大宅凤城隅,年年道上随行车。愿为玉銮系华轼,终日有声在君侧。门前旧辙久已平,无由复得君消息。"
客至,"得路逢津更俊才,可怜鞍马照春来。残花几日小斋闭,大笑一声幽抱开。袖拂碧溪寒缭绕,冠欹红树晚徘徊。相逢少别更堪恨,何必秋风江上台。"
自咏二首,"寂寂凝神太极初,无心应物等空虚。性修自性非求得,欲识真人只是渠。学道全真在此生,何须待死更求生。今生不了无生理,纵复生知那处生。"
酬卢嵩秋夜见寄五韵,"乔木生夜凉,月华满前墀。去君咫尺地,劳君千里思。素秉栖遁志,况贻招隐诗。坐见林木荣,愿赴沧洲期。何能待岁晏,携手当此时。"
寄钱塘罗给事,"愤愤呕谗书,无人诵子虚。伤心天祐末,搔首懿宗初。海树青丛短,湖山翠点疏。秋涛看足否,罗刹石边居。"
送王少府游河南,"马卿方失意,东去谒诸侯。过宋人应少,游梁客独愁。鸟翻千室暮,蝉急两河秋。仆本无媒者,因君泪亦流。"
贻里中同志,"乡里为儒者,唯君见我心。诗书常共读,雨雪亦相寻。贫贱志气在,子孙交契深。古人犹晚达,况未鬓霜侵。"
与夫同咏诗,"楚水平如镜,周回白鸟飞。金陵几多地,一去不知归。"
李张皇甫阎权等数公并有送别之作见寄因答,"洞庭正波蘋叶衰,岂是秦吴远别时。谢君箧中绮端赠,何以报之长相思。"
赠李愬仆射,"唐州将士死生同,尽逐双旌旧镇空。独破淮西功业大,新除陇右世家雄。知时每笑论兵法,识势还轻立战功。次第各分茅土贵,殊勋并在一门中。"
送男左贬诗,"他日初投杼,勤王在饮冰。有辞期不罚,积毁竟相仍。谪宦今何在,衔冤犹未胜。天涯分越徼,驿骑速毗陵。肠断腹非苦,书传写岂能。泪添江水远,心剧海云蒸。明月珠难识,甘泉赋可称。但将忠报主,何惧点青蝇。"
送柳郎中裴起居,"沱江水绿波,喧鸟去乔柯。南浦别离处,东风兰杜多。长亭春婉娩,层汉路蹉跎。会有归朝日,班超奈老何。"
寄青城龙谿奂道人,"五岳之丈人,西望青瞢瞢。云开露崖峤,百里见石棱。龙谿盘中峰,上有莲花僧。绝顶小兰若,四时岚气凝。身同云虚无,心与谿清澄。诵戒龙每听,赋诗人则称。杉风吹袈裟,石壁悬孤灯。久欲谢微禄,誓将归大乘。愿闻开士说,庶以心相应。"
和刘七读书,"夜雨深馆静,苦心黄卷前。云阴留墨沼,萤影傍华编。梦鸟富清藻,通经仍妙年。何愁丹穴凤,不饮玉池泉。"
春日偶题,"山川百战古刀州,龙节来分圣主忧。静守化条无一事,春风独上望京楼。"
鸡,"纪德名标五,初鸣度必三。殊方听有异,失次晓无惭。问俗人情似,充庖尔辈堪。气交亭育际,巫峡漏司南。"
送人赴安西,"上马带胡钩,翩翩度陇头。小来思报国,不是爱封侯。万里乡为梦,三边月作愁。早须清黠虏,无事莫经秋。"
杂曲歌辞。排遍第四,"曙月当窗满,征人出塞遥。画楼终日闭,清管为谁调。"
武宗挽歌词二首,"睿略皇威远,英风帝业开。竹林方受位,薤露忽兴哀。静塞妖星落,和戎贵主回。龙髯不可附,空见望仙台。苍生期渐泰,皇道欲中兴。国用销灵像,农功复冗僧。冕旒辞北阙,歌舞怨西陵。惟有金茎石,长宵对玉绳。"
御沟水,"万壑朝溟海,萦回岁月多。无如此沟水,咫尺奉天波。"
赋得九月尽,"霜降三旬后,蓂馀一叶秋。玄阴迎落日,凉魄尽残钩。半夜灰移琯,明朝帝御裘。潘安过今夕,休咏赋中愁。"
书楼怀古,"何独文翁化,风流与代深。泉云无旧辙,骚雅有遗音。远目穷巴汉,闲情阅古今。忘言意不极,日暮但横琴。"
望九华山,"兹山突出何怪奇,上有万状无凡姿。大者嶙峋若奔兕,小者□嵬如婴儿。玉柱金茎相拄枝,干空逾碧势参差。虚中始讶巨灵擘,陡处乍惊愚叟移。萝烟石月相蔽亏,天风袅袅猿咿咿。龙潭万古喷飞溜,虎穴几人能得窥?吁予比年爱灵境,到此始觉魂神驰。如何独得百丈索,直上高峰抛俗羁。"
郊庙歌辞。祀九宫贵神乐章。肃和,"帝在灵坛,大明登光。天回云粹,穆穆皇皇。金奏九夏,圭陈八芗。旷哉动植,如熙春阳。"
哭常征君,"万化一朝尽,穷泉悲此君。如何丹灶术,能误紫芝焚。不遂苍生望,空留封禅文。远年随逝水,真气尽浮云。山闭龙蛇蛰,林寒麋鹿群。伤心载酒地,仙菊为谁薰。"
旅寓书事,"日日惊身事,凄凄欲断魂。时清不自立,发白傍谁门。中路残秋雨,空山一夜猿。公卿得见面,怀抱细难言。"
"同李吏部伏日口号,呈元庶子、路中丞","火炎逢六月,金伏过三庚。几度衣裳汗,谁家枕簟清。颁冰无下位,裁扇有高名。吏部还开瓮,殷勤二客情。"
八月二十九日宿怀,"秋天睛日菊还香,独坐书斋思已长。无奈风光易流转,强须倾酒一杯觞。"
"城东闲行,因题尉迟司业水阁","闲绕洛阳城,无人知姓名。病乘篮舆出,老著茜衫行。处处花相引,时时酒一倾。借君溪阁上,醉咏两三声。"
过刘三十二故宅,"不见刘君来近远,门前两度满枝花。朝来惆怅宣平过,柳巷当头第一家。"
西江行,"日下西塞山,南来洞庭客。晴空一鸟渡,万里秋江碧。惆怅异乡人,偶言空脉脉。"
寄荆幕孙郎中,"珠履风流忆富春,三千鹓鹭让精神。诗工凿破清求妙,道论研通白见真。四座共推操檄健,一家谁信买书贫。别来乡国魂应断,剑阁东西尽战尘。"
老夫,"七八年来游洛都,三分游伴二分无。风前月下花园里,处处唯残个老夫。世事劳心非富贵,人间实事是欢娱。谁能逐我来闲坐,时共酣歌倾一壶。"
同豆卢峰知字韵,"炼金欧冶子,喷玉大宛儿。符彩高无敌,聪明达所为。梦兰他日应,折桂早年知。烂漫通经术,光芒刷羽仪。谢庭瞻不远,潘省会于斯。倡和将雏曲,田翁号鹿皮。"
九日雨中言怀,"糕果盈前益自愁,那堪风雨滞刀州。单床冷席他乡梦,紫樧黄花故国秋。万里音书何寂寂,百年生计甚悠悠。潜将满眼思家泪,洒寄长江东北流。"
新葺茆堂,"剪竹诛茆就水滨,静中还得保天真。只闻神鬼害盈满,不见古今争贱贫。树影便为廊庑屋,草香权当绮罗茵。阶前一片泓澄水,借与汀禽活紫鳞。耨水耕山息故林,壮图嘉话负前心。素丝鬓上分愁色,络纬床头和苦吟。笔研不才当付火,方书多诳罢烧金。同年二十八君子,游楚游秦断好音。"
流水,"漾漾悠悠几派分,中浮短艇与鸥群。天街带雨淹芳草,玉洞漂花下白云。静称一竿持处见,急宜孤馆觉来闻。隋家柳畔偏堪恨,东入长淮日又曛。"
褚主簿宅会毕庶子钱员外郎使君,"开瓮腊酒熟,主人心赏同。斜阳疏竹上,残雪乱山中。更喜宣城印,朝廷与谢公。"
长安惜春,"千门共惜放春回,半锁楼台半复开。公子不能留落日,南山遮莫倚高台。残红似怨皇州雨,细绿犹藏画蜡灰。毕竟思量何足叹,明年时节又还来。"
嘉陵江,"备问嘉陵江水湄,百川东去尔西之。但教清浅源流在,天路朝宗会有期。"
秋末长兴寺作,"荒寺古江滨,莓苔地绝尘。长廊飞乱叶,寒雨更无人。栗不和皱落,僧多到骨贫。行行行未得,孤坐更谁亲。"
句,"申胥任向秦庭哭,靳尚终贻楚国忧。"
登宛陵条风楼寄窦常侍,"乱罹时节懒登临,试借条风半日吟。只有远山含暖律,不知高阁动归心。溪喧晚棹千声浪,云护寒郊数丈阴。自笑疏慵似麋鹿,也教台上费黄金。"
秋日渚宫即事,"漠漠澹云烟,秋归泽国天。风高还促燕,雨细未妨蝉。静引荒城望,凉惊旅枕眠。更堪憔悴里,欲泛洞庭船。"
三代门。后稷,"人惟邦本本由农,旷古谁高后稷功。百谷且繁三曜在,牲牢郊祀信无穷。"
中秋月,"一岁几盈亏,当轩重此期。幸无偏照处,刚有不明时。色静云归早,光寒鹤睡迟。相看吟未足,皎皎下疏篱。"
书怀,"宦途从不问,身事觉无差。华发初生女,沧洲未有家。却闲思洞穴,终老旷桑麻。别访栖禅侣,相期语劫沙。"
送蔡君知入蜀二首,"金陵已去国,铜梁忽背飞。失路远相送,他乡何日归。灵关九折险,蜀道二星遥。乘槎若有便,希泛广陵潮。"
四明山诗。鹿亭,"鹿亭岩下置,时领白麛过。草细眠应久,泉香饮自多。认声来月坞,寻迹到烟萝。早晚吞金液,骑将上绛河。"
"使院忆山中道侣,兼怀李约","松竹去名岳,衡茅思旧居。山君水上印,天女月中书。旧秩芸香在,空奁药气余。褐衣宽易揽,白发少难梳。病柳伤摧折,残花惜扫除。忆巢同倦鸟,避网甚跳鱼。阮巷惭交绝,商岩愧迹疏。与君非宦侣,何日共樵渔。"
焙茶坞,"新茶已上焙,旧架忧生醭。旋旋续新烟,呼儿劈寒木。"
东墟晚歇,"凉风冷露萧索天,黄蒿紫菊荒凉田。绕冢秋花少颜色,细虫小蝶飞翻翻。中有腾腾独行者,手拄渔竿不骑马。晚从南涧钓鱼回,歇此墟中白杨下。褐衣半故白发新,人逢知我是何人。谁言渭浦栖迟客,曾作甘泉侍从臣。"
韩同年新居饯韩西迎家室戏赠,"籍籍征西万户侯,新缘贵婿起朱楼。一名我漫居先甲,千骑君翻在上头。云路招邀回彩凤,天河迢递笑牵牛。南朝禁脔无人近,瘦尽琼枝咏四愁。"
九日雨中,"茱萸房重雨霏微,去国逢秋此恨稀。目极暂登台上望,心遥长向梦中归。荃蘪路远愁霜早,兄弟乡遥羡雁飞。唯有多情一枝菊,满杯颜色自依依。"
先天应令,"三阳丽景早芳辰,四序嘉园物候新。梅花百般障行路,垂柳千条暗回津。鸟惊直为飞风叶,鱼跃都由怯岸人。唯愿圣主南山寿,何愁不赏万年春。"
和主司王起,"圣乾文德最称贤,自古儒生少比肩。再启龙门将二纪,两司莺谷已三年。蓬山皆美成荣贵,金榜谁知忝后先。正是感恩流涕日,但思旌旆碧峰前。"
谢人惠竹蝇拂,"妙刮筠篁制,纤柔玉柄同。拂蝇声满室,指月影摇空。敢舍经行外,常将宴坐中。挥谈一无取,千万愧生公。"
郊庙歌辞。五郊乐章。白郊迎神,"序移玉律,节应金商。天严杀气,吹警秋方。槱燎既积,稷奠并芳。乐以迎奏,庶降神光。"
有感,"国事皆须救未然,汉家高阁漫凌烟。功臣尽遣词人赞,不省沧洲画鲁连。"
贻惠暹上人,"经论功馀更业诗,又于难里纵天机。吴朝客见投文去,楚国僧迎著紫归。已得声名先振俗,不妨风雪更探微。金陵高忆恩门在,终挂云帆重一飞。"
寄外兄魏澈,"何处堪惆怅,情亲不得亲。兴宁楼上月,辜负酒家春。"
郊庙歌辞。禅社首乐章。雍和,"夙夜宥密,不敢宁宴。五齐既陈,八音在县。粢盛以洁,房俎斯荐。惟德惟馨,尚兹克遍。"
读孝经,"星彩满天朝北极,源流是处赴东溟。为臣为子不忠孝,辜负宣尼一卷经。"
"陪越中使院诸公,镜波馆饯明台裴郑二使君","倾幕来华馆,淹留二使君。舞移清夜月,歌断碧空云。海郡楼台接,江船剑戟分。明时自鶱翥,无复叹离群。"
赠泾州王侍御,"一旦天书下紫微,三年旌旆陇云飞。塞门无事春空到,边草青青战马肥。"
春闺思,"戴胜飞晴野,凌澌下浊河。春风楼上望,谁见泪痕多。"
代靖安佳人怨二首,"宝马鸣珂踏晓尘,鱼文匕首犯车茵。适来行哭里门外,昨夜华堂歌舞人。秉烛朝天遂不回,路人弹指望高台。墙东便是伤心地,夜夜流萤飞去来。"
送报本寺分韵得通字,"几度乘闲谒梵宫,此郎声价重江东。贵侯知重曾忘势,闲客频来也悟空。满地新蔬和雨绿,半林残叶带霜红。□□□□□□□,□□□□□□□。"
过碛,"黄沙碛里客行迷,四望云天直下低。为言地尽天还尽,行到安西更向西。"
函谷关,"至人□□识仙风,瑞霭丹光远郁葱。灵迹才辞周柱下,祥氛已入函关中。不从紫气台端候,何得青华观里逢。欲访乘牛求宝箓,愿随鹤驾遍瑶空。"
同诸公谒启母祠,"閟宫凌紫微,芳草闭闲扉。帝子复何在,王孙游不归。春风鸣玉佩,暮雨拂灵衣。岂但湘江口,能令怀二妃。"
送樊侍御使丹阳便觐,"卧病穷巷晚,忽惊骢马来。知君京口去,借问几时回。驿舫江风引,乡书海雁催。慈亲应倍喜,爱子在霜台。"
叙龙瑞观胜异寄于尊师,"混元融结致功难,山下平湖湖上山。万倾涵虚寒潋滟,千寻耸翠秀孱颜。芰荷香入琴棋处,雷雨声离栋牖间。但有五云依鹤岭,曾无陆路向人寰。夜溪漱玉常堪听,仙树垂珠可要攀。若弃荣名便居此,自然浮浊不相关。"
闲兴,"景寂有玄味,韵高无俗情。他山冰雪解,此水波澜生。影重验花密,滴稀知酒清。忙人常扰扰,安得心和平。"
同赵侍御望归舟,"山庭迥迥面长川,江树重重极远烟。形影相追高翥鸟,心肠并断北风船。"
寄于少监,"修持清苦振佳声,众鸟那知一鹗情。蹑履三千皆后学,抟风九万即前程。名将日月同时朽,身是山河应数生。从此云泥更悬阔,渔翁不合见公卿。"
杂曲歌辞。卢姬篇,"卢姬小小魏王家,绿鬓红唇桃李花。魏玉绮楼十二重,水精帘箔绣芙蓉。白玉阑干金作柱,楼上朝朝学歌舞。前堂后堂罗袖人,南窗北窗花发春。翠幌珠帘斗弦管,一奏一弹云欲断。君王日晚下朝归,鸣环佩玉生光辉。人生今日得骄贵,谁道卢姬身细微。"
新年,"燃灯朝复夕,渐作长年身。紫阁未归日,青门又见春。掩关寒过尽,开定草生新。自有林中趣,谁惊岁去频。"
暮秋独游曲江,"荷叶生时春恨生,荷叶枯时秋恨成。深知身在情长在,怅望江头江水声。"
题圭峰下长孙家林亭,"赵国林亭二百年,绿苔如毯葛如烟。闲期竹色摇霜看,醉惜松声枕月眠。出树圭峰寒压坐,入篱沙濑碧流天。明知富贵非身物,莫为金章堕地仙。"
景阳台怀古,"景阳六朝地,运极自依依。一会皆同是,到头谁论非。酒浓沈远虑,花好失前机。见此尤宜戒,正当家国肥。"
寄崔柳州,"使者立取书,叠纸生百忧。使君若不信,他时看白头。三百六十州,克情惟柳州。柳州蛮天末,鄙夫嵩之幽。花落陇水头,各自东西流。凛凛长相逐,为谢池上鸥。"
李陵咏,"汉家李将军,三代将门子。结发有奇策,少年成壮士。长驱塞上儿,深入单于垒。旌旗列相向,箫鼓悲何已。日暮沙漠陲,战声烟尘里。将令骄虏灭,岂独名王侍。既失大军援,遂婴穹庐耻。少小蒙汉恩,何堪坐思此。深衷欲有报,投躯未能死。引领望子卿,非君谁相理。"
喜陈先辈及第,"今年春已到京华,天与吾曹雪怨嗟。甲乙中时公道复,朝廷看处主司夸。飞离海浪从烧尾,咽却金丹定易牙。不是驾前偏落羽,锦城争得杏园花。"
送崔全被放归都觐省,"夫子不自炫,世人知者稀。来倾阮氏酒,去著老莱衣。渭北草新出,关东花欲飞。楚王犹自惑,宋玉且将归。"
和崔侍御日用游开化寺阁,"左宪多才雄,故人尤鸷鹗。护赠单于使,休轺太原郭。馆次厌烦歊,清怀寻寂寞。西缘十里馀,北上开化阁。初入云树间,冥蒙未昭廓。渐出栏榥外,万里秋景焯。岁晏风落山,天寒水归壑。览物颂幽景,三乘动玄钥。但敷利解言,永用忘昏著。"
杂歌谣辞。吴楚歌,"庭前春鸟啄林声,红夹罗襦缝未成。今朝社日停针线,起向朱樱树下行。"
"祗役骆口,因与王质夫同游秋山,偶题三韵","石拥百泉合,云破千峰开。平生烟霞侣,此地重裴回。今日勤王意,一半为山来。"
钟陵故人,"滕王阁下昔相逢,此地今难访所从。唯爱金笼贮鹦鹉,谁论铁柱锁蛟龙。荆榛翠是钱神染,河岳期须国士钟,一箸鲈鱼千古美,后人终少继前踪。"
赠同席,"四座列吾友,满园花照衣。一生知几度,后到拟先归。急管侵诸乐,严城送落晖。当欢莫离席,离席却欢稀。"
"苏州白舍人寄新诗,有叹早白无儿之句,因以赠之","莫嗟华发与无儿,却是人间久远期。雪里高山头白早,海中仙果子生迟。于公必有高门庆,谢守何烦晓镜悲。幸免如新分非浅,祝君长咏梦熊诗。"
游云际寺,"衫袖拂青冥,推鞍上翠屏。尘埃辞马尾,城阙入窗棂。云领浮名去,钟撞大梦醒。茫茫山下事,满眼送流萍。"
绯桃花歌,"上帝春宫思丽绝,夭桃变态求新悦。便是花中倾国容,牡丹露泣长门月。野树滴残龙战血,曦车碾下朝霞屑。惆怅东风未解狂,争教此物芳菲歇。"
奉和袭美病中书情寄上崔谏议次韵,"或偃虚斋或在公,蔼然林下昔贤风。庭前有蝶争烟蕊,帘外无人报水筒。行药不离深幌底,寄书多向远山中。西园夜烛偏堪忆,曾为题诗刻半红。"
山中期张芬不至,"石堤春草碧,双燕向西飞。怅望云天暮,佳人何处归。药栏虫网遍,苔井水痕稀。谁道嵇康懒,山中自掩扉。"
送清敬闍黎归浙西,"大地无生理,吴中岂是归。自翻贝叶偈,人施福田衣。夏尽滩声出,潮来日色微。郡斋师去后,寂寞夜吟稀。"
久病初朝衢中即事,"沉疴旷十旬,还过直城闉。老马犹知路,羸童欲怕人。久隳三径计,更强百年身。许国将何力,空生衣上尘。"
得李推官近寄怀,"荆门前岁使乎回,求得星郎近制来。连日借吟终不已,一灯忘寝又重开。秋风漫作牵情赋,春草真为入梦才。堪笑陈宫诸狎客,当时空有个追陪。"
和于中丞登越王楼作,"图画越王楼,开缄慰别愁。山光涵雪冷,水色带江秋。云岛孤征雁,烟帆一叶舟。向风舒霁景,如伴谢公游。"
简竖儒,"蹄涔岂信有沧浪,萤火何堪并太阳。渊奥未曾探禹穴,矜夸便拟越丘墙。小巫神气终须怯,下里音声必不长。近日冰壶多晦昧,虎皮羊质也观光。"
登望楚山最高顶,"山水观形胜,襄阳美会稽。最高唯望楚,曾未一攀跻。石壁疑削成,众山比全低。晴明试登陟,目极无端倪。云梦掌中小,武陵花处迷。暝还归骑下,萝月映深溪。"
赠李处士长句四韵,"玉函怪牒锁灵篆,紫洞香风吹碧桃。老翁四目牙爪利,掷火万里精神高。霭霭祥云随步武,累累秋冢叹蓬蒿。三山朝去应非久,姹女当窗绣羽袍。"
寻易尊师不遇,"烂熳红霞光照衣,苔封白石路微微。华阳洞里何人在,落尽松花不见归。"
唐武氏享先庙乐章,"先德谦撝冠昔,严规节素超今。奉国忠诚每竭,承家至孝纯深。追崇惧乖尊意,显号恐玷徽音。既迫王公屡请,方乃俯遂群心。有限无由展敬,奠醑每阙亲斟。大礼虔申典册,蘋藻敬荐翘襟。"
次梧州却寄永州使君,"随风身不定,今夜在苍梧。客泪有时有,猿声无处无。潮添瘴海阔,烟拂粤山孤。却忆零陵住,吟诗半玉壶。"
赠神遘上人,"草履蒲团山意存,坐看庭木长桐孙。行斋罢讲仍香气,布褐离床带雨痕。夏满寻医还出寺,晴来晒疏暂开门。道情淡薄闲愁尽,霜色何因入鬓根。"
和友人许裳题宣平里古藤,"欲结千年茂,生来便近松。迸根通井润,交叶覆庭秾。历代频更主,盘空渐变龙。昼风圆影乱,宵雨细声重。盖密胜丹桂,层危类远峰。嫩条悬野鼠,枯节叫秋蛩。翠老霜难蚀,皴多藓乍封。几家遥共玩,何寺不堪容。客对忘离榻,僧看误过钟。顷因陪预作,终夕绕枝筇。"
巫山高,"巫山十二峰,皆在碧虚中。回合云藏月,霏微雨带风。猿声寒过涧,树色暮连空。愁向高唐望,清秋见楚宫。"
终南望馀雪,"终南阴岭秀,积雪浮云端。林表明霁色,城中增暮寒。"
奉陪武相公西亭夜宴陆郎中,"仙郎膺上才,夜宴接三台。烛引银河转,花连锦帐开。静看歌扇举,不觉舞腰回。寥落东方曙,无辞尽玉杯。"
晋。新亭,"容易乘虚逼帝畿,满江艛橹与旌旗。卢循若解新亭上,胜负还应未可知。"
即事,"因思上党三年战,闲咏周公七月诗。竹帛未闻书死节,丹青空见画灵旗。萧条井邑如鱼尾,早晚干戈识虎皮。莫笑一麾东下计,满江秋浪碧参差。"
江馆会别,"离亭一会宿,能有几人同。莫以回车泣,前途不尽穷。"
望萧关,"渐见风沙暗,萧关欲到时。儿童能探火,妇女解缝旗。川绝衔鱼鹭,林多带箭麋。暂来戎马地,不敢苦吟诗。"
"北归入至德州界,偶逢洛阳邻家李光宰","生涯心事已蹉跎,旧路依然此重过。近北始知黄叶落,向南空见白云多。炎州日日人将老,寒渚年年水自波。华发相逢俱若是,故园秋草复如何。"
奉和鲁望叠韵双声二首。双声溪上思,"疏杉低通滩,冷鹭立乱浪。草彩欲夷犹,云容空淡荡。"
清明日自西午桥至瓜岩村有怀,"晚霁龙门雨,春生汝穴风。鸟啼官路静,花发毁垣空。鸣玉惭时辈,垂丝学老翁。旧游人不见,惆怅洛城东。"
将之上京留别淮南书记李侍御,"半似无名位,门当静处开。人心皆向德,物色不供才。酒兴春边过,军谋意外来。取名荣相府,却虑诏书催。"
春游,"酒户年年减,山行渐渐难。欲终心懒慢,转恐兴阑散。镜水波犹冷,稽峰雪尚残。不能辜物色,乍可怯春寒。远目伤千里,新年思万端。无人知此意,闲凭小栏干。"
郊庙歌辞。武后大享拜洛乐章。齐和,"沉潜演贶分三极,广大凝祯总万方。既荐羽旌文化启,还呈干戚武威扬。"
南昌道中,"古道夤缘蔓黄葛,桓伊冢西春水阔。村翁莫倚横浦罾,一半鱼虾属鹈獭。"
题薛昌之所居,"所得乃清旷,寂寥常掩关。独来春尚在,相得暮方还。花白风露晚,柳青街陌闲。翠微应有雪,窗外见南山。"
蛱蝶行,"东园宫草绿,上下飞相逐。君恩不禁春,昨夜花中宿。"
同李司直题武丘寺兼留诸公与陆羽之无锡,"陵寝成香阜,禅枝出白杨。剑池留故事,月树即他方。应世缘须别,栖心趣不忘。还将陆居士,晨发泛归航。"
多情,"天遣多情不自持,多情兼与病相宜。蜂偷野蜜初尝处,莺啄含桃欲咽时。酒荡襟怀微駊騀,春牵情绪更融怡。水香剩置金盆里,琼树长须浸一枝。"
登蒜山观发军,"羽檄征兵急,辕门选将雄。犬羊忧破竹,貔虎极飞蓬。定系猖狂虏,何烦矍铄翁。更探黄石略,重振黑山功。别马嘶营柳,惊乌散井桐。低星连宝剑,残月让雕弓。浪晓戈鋋里,山晴鼓角中。甲开鱼照水,旗飏虎拏风。去想金河远,行知玉塞空。汉庭应有问,师律在元戎。"
山中僧,"手关一室翠微里,日暮白云栖半间。白云朝出天际去,若比老僧犹未闲。"
三衢哭孙员外,"燕恋雕梁马恋轩,此心从此更何言。直将尘外三生命,未敌君侯一日恩。红蜡有时还入梦,片帆何处独销魂。忍看明发衣襟上,珠泪痕中见酒痕。"
"江上值水如海势,聊短述","为人性僻耽佳句,语不惊人死不休。老去诗篇浑漫兴,春来花鸟莫深愁。新添水槛供垂钓,故著浮槎替入舟。焉得思如陶谢手,令渠述作与同游。"
蔡中郎坟,"古坟零落野花春,闻说中郎有后身。今日爱才非昔日,莫抛心力作词人。"
侍宴桃花园,"源水丛花无数开,丹跗红萼间青梅。从今结子三千岁,预喜仙游复摘来。"
酬乐天七月一日夜即事见寄,"夜树风韵清,天河云彩轻。故苑多露草,隔城闻鹤鸣。摇落从此始,别离含远情。闻君当是夕,倚瑟吟商声。外物岂不足,中怀向谁倾。秋来念归去,同听嵩阳笙。"
病中诗十五首。岁暮呈思黯相公、皇甫朗之及梦得尚书,"岁暮皤然一老夫,十分流辈九分无。莫嫌身病人扶侍,犹胜无身可遣扶。"
雨,"引电随龙密又轻,酒杯闲噀得嘉名。千山草木如云暗,陆地波澜接海平。洒竹几添春睡重,滴檐偏遣夜愁生。阴妖冷孽成何怪,敢蔽高天日月明。"
襄阳早秋寄岑侍郎,"江城秋气早,旭旦坐南闱。落叶惊衰鬓,清霜换旅衣。时来矜早达,事往觉前非。体道徒推理,防身终昧微。故人金华省,肃穆秉天机。谁念江汉广,蹉跎心事违。"
寄徐州郑使君,"江城五马楚云边,不羡雍容画省年。才子旧称何水部,使君还继谢临川。射堂草遍收残雨,官路人稀对夕天。虽卧郡斋千里隔,与君同见月初圆。"
送卢弘本浙东觐省,"东望故山高,秋归值小舠。怀中陆绩橘,江上伍员涛。好去宁鸡口,加餐及蟹螯。知君思无倦,为我续离骚。"
春秋战国门。豫让,"门客家臣义莫俦,漆身吞炭不能休。中行智伯思何异,国士终期国士酬。"
梦江南,"行吟洞庭句,不见洞庭人。尽日碧江梦,江南红树春。"
过潼关,"地形盘屈带河流,景气澄明是胜游。十里晓鸡关树暗,一行寒雁陇云愁。片时无事溪泉好,尽日凝眸岳色秋。麈尾角巾应旷望,更嗟芳霭隔秦楼。"
投所知,"孤琴尘翳剑慵磨,自顾泥蟠欲奈何。千里交亲消息断,一庭风雨梦魂多。题桥未展相如志,叩角谁怜甯戚歌。唯赖明公怜道在,敢携蓑笠钓烟波。"
寄桐江隐者,"潮去潮来洲渚春,山花如绣草如茵。严陵台下桐江水,解钓鲈鱼能几人。"
经湛长史草堂,"身退谢名累,道存嘉止足。设醴降华幡,挂冠守空谷。偶寻野外寺,仰慕贤者躅。不见昔簪裾,犹有旧松竹。烟霞虽异世,风韵如在瞩。余即江海上,归辙青山曲。"
三层阁上置音声,"绮筵移暮景,紫阁引宵烟。隔栋歌尘合,分阶舞影连。声流三处管,响乱一重弦。不似秦楼上,吹箫空学仙。"
南溪春耕,"荷蓑趣南径,戴胜鸣条枚。溪雨有馀润,土膏宁厌开。沟塍落花尽,耒耜度云回。谁道耦耕倦,仍兼胜赏催。日长农有暇,悔不带经来。"
新柳,"轻轻须重不须轻,众木难成独早成。柔性定胜刚性立,一枝还引万枝生。天钟和气元无力,时遇风光别有情。谁道少逢知己用,将军因此建雄名。"
奉和送金城公主适西蕃,"圣后经纶远,谋臣计画多。受降追汉策,筑馆计戎和。俗化乌孙垒,春生积石河。六龙今出饯,双鹤愿为歌。"
送苏处士归西山,"南游何所为,一箧又空归。守道安清世,无心换白衣。深溪猿共暮,绝顶客来稀。早晚还相见,论诗更及微。"
"袭美病中闻余游颜家园见寄,次韵酬之","日华风蕙正交光,羯末相携藉草塘。佳酒旋倾醽醁嫩,短船闲弄木兰香。烟丝鸟拂来萦带,蕊榼人收去约簧。今日好为联句会,不成刚为欠檀郎。"
奉同颜使君真卿开元寺经藏院会观树文殊碑,"万国布殊私,千年降祖师。雁门传法至,龙藏立言时。故实刊周典,新声播鲁诗。六铢那更拂,劫石尽无期。"
王濬墓下作,"人间无阿童,犹唱水中龙。白草侵烟死,秋梨绕地红。古书平黑石,袖剑断青铜。耕势鱼鳞起,坟科马鬣封。菊花垂湿露,棘径卧干蓬。松柏愁香涩,南原几夜风。"
五弦,"小小月轮中,斜抽半袖红。玉瓶秋滴水,珠箔夜悬风。徵调侵弦乙,商声过指拢。只愁才曲罢,云雨去巴东。"
送韦判官赴闽中,"孤棹闽中客,双旌海上军。路人从北少,海水向南分。野鹤伤秋别,林猿忌夜闻。汉家崇亚相,知子远邀勋。"
题上皇观,"烟霞星盖七星坛,想像先朝驻禁銮。辇路已平栽药地,皇风犹在步虚寒。楼台瑞气晴萧索,杉桧龙身老屈蟠。翻感惠休并李郭,剑门空处望长安。"
唐昌观看花,"新红旧紫不相宜,看觉从前两月迟。更向同来诗客道,明年到此莫过时。"
过永宁,"村杏野桃繁似雪,行人不醉为谁开。赖逢山县卢明府,引我花前劝一杯。"
归山作,"心事数茎白发,生涯一片青山。空林有雪相待,古道无人独还。"
晦日宴高氏林亭,"主第簪裾出,王畿春照华。山亭一以眺,城阙带烟霞。横堤列锦帐,傍浦驻香车。欢娱属晦节,酩酊未还家。"
相思曲,"高楼重重闭明月,肠断仙郎隔年别。紫萧横笛寂无声,独向瑶窗坐愁绝。鱼沈雁杳天涯路,始信人间别离苦。恨满牙床翡翠衾,怨折金钗凤凰股。井深辘轳嗟绠短,衣带相思日应缓。将刀斫水水复连,挥刃割情情不断。落红乱逐东流水,一点芳心为君死。妾身愿作巫山云,飞入仙郎梦魂里。"
别刘秀才,"三献无功玉有瑕,更携书剑客天涯。孤帆夜别潇湘雨,广陌春期鄠杜花。灯照水萤千点灭,棹惊滩雁一行斜。关河万里秋风急,望见乡山不到家。"
宿洞灵观,"孤烟灵洞远,积雪满山寒。松柏凌高殿,莓苔封古坛。客来清夜久,仙去白云残。明日开金箓,焚香更沐兰。"
客从,"客从南溟来,遗我泉客珠。珠中有隐字,欲辨不成书。缄之箧笥久,以俟公家须。开视化为血,哀今征敛无。"
赠李白,"秋来相顾尚飘蓬,未就丹砂愧葛洪。痛饮狂歌空度日,飞扬跋扈为谁雄。"
夏满日偶作寄孙支使,"一百二十日,煎熬几不胜。忆归沧海寺,冷倚翠崖棱。旧扇犹操执,新秋更郁蒸。何当见凉月,拥衲访诗朋。"
分司洛中多暇数与诸客宴游醉后狂吟偶成十韵…奇章公,"性与时相远,身将世两忘。寄名朝士籍,寓兴少年场。老岂无谈笑,贫犹有酒浆。随时来伴侣,逐日用风光。数数游何爽,些些病未妨。天教荣启乐,人恕接舆狂。改业为逋客,移家住醉乡。不论招梦得,兼拟诱奇章。要路风波险,权门市井忙。世间无可恋,不是不思量。"
郊庙歌辞。享隐太子庙乐章。凯安,"天步昔将开,商郊初欲践。抚戎金阵廓,贰极瑶图阐。鸡戟遂崇仪,龙楼期好善。弄兵隳震业,启圣隆嗣典。"
奉送贺若郎中贼退后之杭州,"江上初收战马尘,莺声柳色待行春。双旌谁道来何暮,万井如今有几人。"
玩水禽,"两两珍禽渺渺溪,翠衿红掌净无泥。向阳眠处莎成毯,蹋水飞时浪作梯。依倚雕梁轻社燕,抑扬金距笑晨鸡。劝君细认渔翁意,莫遣縆罗误稳栖。"
对雪,"松门堆复积,埋石亦埋莎。为瑞还难得,居贫莫厌多。听怜终夜落,吟惜一年过。谁在江楼望,漫漫堕绿波。"
重经昭陵,"草昧英雄起,讴歌历数归。风尘三尺剑,社稷一戎衣。翼亮贞文德,丕承戢武威。圣图天广大,宗祀日光辉。陵寝盘空曲,熊罴守翠微。再窥松柏路,还见五云飞。"
冬日题无可上人院,"入户道心生,茶间踏叶行。泻风瓶水涩,承露鹤巢轻。阁北长河气,窗东一桧声。诗言与禅味,语默此皆清。"
郊庙歌辞。祀九宫贵神乐章。福和,"时文哲后,肃事严禋。馨我明德,享于贵神。大庖载盈,旨酒斯醇。精意所属,期于利人。"
送薛补阙入朝,"平原门下十余人,独受恩多未杀身。每叹陆家兄弟少,更怜杨氏子孙贫。柴门已断施行马,鲁酒那能醉近臣。赖有军中遗令在,犹将谈笑对风尘。"
江上行,"片席随高鸟,连天积浪间。苇宽云不匝,风广雨无闲。戍影临孤浦,潮痕在半山。东原归未得,荏苒滞江关。"
送从叔尉渑池,"同登科第皆清列,尚爱东畿一尉闲。虽有田园供海畔,且无宗党在朝班。甘贫只为心知道,晚达多缘性好山。白首青衫犹未换,又骑羸马出函关。"
题友人所居,"亚尹故居经几主,只因君住有诗情。夜吟邻叟闻惆怅,七八年来无此声。"
僧院松,"此木韵弥全,秋霄学瑟弦。空知百馀尺,未定几多年。古甲磨云拆,孤根捉地坚。何当抛一干,作盖道场前。"
韩信庙,"朝言云梦暮南巡,已为功名少退身。尽握兵权犹不得,更将心计托何人。"
琴曲歌辞。岐山操,"我家于豳,自我先公。伊我承绪,敢有不同。今狄之人,将土我疆。民为我战,谁使死伤。彼岐有岨,我往独处。人莫余追,无思我悲。"
闲游,"终日不离尘土间,若为能见此身闲。今朝暂共游僧语,更恨趋时别旧山。"
登灵山水阁贻钓者,"江上见僧谁是了,修斋补衲日劳身。未胜渔父闲垂钓,独背斜阳不采人。纵有风波犹得睡,总无蓑笠始为贫。瓦瓶盛酒瓷瓯酌,荻浦芦湾是要津。"
送杨尚书祭西岳,"报功严祀典,宠诏下明庭。酒气飘林岭,香烟入杳冥。乐清三奏备,词直百神听。衣拂云霞湿,诗通水石灵。何因逐驺骑,暂得到岩扃。"
寄友人,"长安清渭东,游子迹重重。此去红尘路,难寻君马踪。昔时轻一别,渐老贵相逢。应恋嵩阳住,嵩阳饶古松。"
镜换杯,"欲将珠匣青铜镜,换取金尊白玉卮。镜里老来无避处,尊前愁至有消时。茶能散闷为功浅,萱纵忘忧得力迟。不似杜康神用速,十分一盏便开眉。"
杂曲歌辞。水鼓子,"雕弓白羽猎初回,薄夜牛羊复下来。梦水河边秋草合,黑山峰外阵云开。"
得宝歌,"得宝耶,弘农耶?弘农耶,得宝耶?"
守愚,"深院寥寥竹荫廊,披衣欹枕过年芳。守愚不觉世途险,无事始知春日长。一亩落花围隙地,半竿浓日界空墙。今来自责趋时懒,翻恨松轩书满床。"
官舍闲题,"职散优闲地,身慵老大时。送春唯有酒,销日不过棋。禄米獐牙稻,园蔬鸭脚葵。饱餐仍晏起,余暇弄龟儿。"
送郭少府探得忧字,"开筵枕德水,辍棹舣仙舟。贝阙桃花浪,龙门竹箭流。当歌凄别曲,对酒泣离忧。还望青门外,空见白云浮。"
同赵侍御巴陵早春作,"江上春来早可观,巧将春物妒馀寒。水苔共绕留鸟石,花鸟争开斗鸭栏。佩胜芳辰日渐暖,然灯美夜月初圆。意随北雁云飞去,直待南州蕙草残。"
题开元寺阁,"一阁见一郡,乱流仍乱山。未能终日住,尤爱暂时闲。唱棹吴门去,啼林杜宇还。高僧不可羡,西景掩禅关。"
奉送陆中丞长源诏征入朝,"诏下酂侯幕,征贤宠上勋。才当持汉典,道可致尧君。藩牧今荣饯,诗流此盛文。水从吴渚别,树向楚门分。宿寺期嘉月,看山识故云。归心复何奈,怊怅在江濆。"
咏弓,"上弦明月半,激箭流星远。落雁带书惊,啼猿映枝转。"
送人归夏口,"雁雁叶纷纷,行人岂易闻。千山与万水,何处更逢君。貌不长如玉,人生只似云。倘经三祖寺,一为礼龛坟。"
滕王阁,"滕王高阁临江渚,珮玉鸣鸾罢歌舞。书栋朝飞南浦云,珠帘暮卷西山雨。闲云潭影日悠悠,物换星移几度秋。阁中帝子今何在,槛外长江空自流。"
赴西川途经虢县作,"亚夫重过柳营门,路指岷峨隔暮云。红额少年遮道拜,殷勤认得旧将军。"
送韩平兼寄郭微,"上客夜相过,小童能酤酒。即为临水处,正值归雁后。前路望乡山,近家见门柳。到时春未暮,风景自应有。余忆东州人,经年别来久。殷勤为传语,日夕念携手。兼问前寄书,书中复达否。"
晓晴,"野凉疏雨歇,春色遍萋萋。鱼跃青池满,莺吟绿树低。野花妆面湿,山草纽斜齐。零落残云片,风吹挂竹谿。"
佚句,"去帆看已远,临水立多时。"
高楼,"远天明月出,照此谁家楼。上有罗衣裳,凉风吹不休。"
送上官侍御,"执简朝方下,乘轺去不赊。感恩轻远道,入幕比还家。碣石春云色,邯郸古树花。飞书报明主,烽火静天涯。"
劳山忆栖霞寺道素上人久期不至,"远寺萧萧独坐心,山情自得趣何深。泉声稍滴芙蓉漏,月影才分鹦鹉林。满地云轻长碍屣,绕松风近每吹襟。贪闲不记前心偈,念别聊为出世吟。更待花开遍山雪,山山相似若为寻。"
秋日泛舟赋蘋花,"素艳拥行舟,清香覆碧流。远烟分的的,轻浪泛悠悠。雨歇平湖满,风凉运渎秋。今朝流咏处,即是白蘋洲。"
酬通事舍人寓直见示篇中兼起居陆舍人景献,"轩掖殊清秘,才华固在斯。兴因膏泽洒,情与惠风吹。所美应人誉,何私亦我仪。同声感乔木,比翼谢长离。价以陆生减,贤惭鲍叔知。薄游尝独愧,芳讯乃兼施。此夜金闺籍,伊人琼树枝。飞鸣复何远,相顾幸媞媞。"
夏日作,"燕雀语相和,风池满芰荷。可惊成事晚,殊喜得闲多。竹众凉欺水,苔繁绿胜莎。无惭孤圣代,赋咏有诗歌。"
登九疑第二峰,"九疑第二峰,其上有仙坛。杉松映飞泉,苍苍在云端。何人居此处,云是鲁女冠。不知几百岁,燕坐饵金丹。相传羽化时,云鹤满峰恋。妇中有高人,相望空长叹。"
赋得数蓂,"将课司天历,先观近砌蓂。一旬开应月,五日数从星。桂满丛初合,蟾亏影渐零。辨时长有素,数闰或馀青。坠叶推前事,新芽察未形。尧年始今岁,方欲瑞千龄。"
病中晨起即事寄场中往还,"昨日离尘里,今朝懒已成。岂能为久隐,更欲泥浮名。虚牖晨光白,幽园晓气清。戴沙寻水去,披雾入林行。叠叶孤禽在,初阳半树明。桑麻新雨润,芦荻古波声。易向田家熟,元于世路生。病多三径塞,吟苦四邻惊。"
六朝门。二废帝,"肆意荒狂杀不辜,方嗟废帝又苍梧。自言威震为英武,肯虑湘东与玉夫。"
牡丹,"牡丹一朵值千金,将谓从来色最深。今日满栏开似雪,一生辜负看花心。"
寺中偶题,"听话金仙眉相毫,每来皆得解尘劳。鹤栖云路看方贵,僧倚松门见始高。名利罢烧心内火,雪霜偏垢鬓边毛。银蟾未出金乌在,更上层楼眺海涛。"
"初发扬子,寄元大校书","凄凄去亲爱,泛泛入烟雾。归棹洛阳人,残钟广陵树。今朝此为别,何处还相遇。世事波上舟,沿洄安得住。"
夏日对雨,"登楼逃盛夏,万象正埃尘。对面雷嗔树,当街雨趁人。檐疏蛛网重,地湿燕泥新。吟罢清风起,荷香满四邻。"
七贤庙,"常慕晋高士,放心日沈冥。湛然对一壶,土木为我形。下马访陈迹,披榛诣荒庭。相看两不言,犹谓醉未醒。长啸或可拟,幽琴难再听。同心不共世,空见藓门青。"
送窦叔向,"楚客怨逢秋,闲吟兴非一。弃官守贫病,作赋推文律。樵径未经霜,茅檐初负日。今看泛月去,偶见乘潮出。卜地会为邻,还依仲长室。"
湘宫人歌,"池塘芳草湿,夜半东风起。生绿画罗屏,金壶贮春水。黄粉楚宫人,芳花玉刻鳞。娟娟照棋烛,不语两含嚬。"
春秋战国门。王孙满,"九牧金熔物像成,辞昏去乱祚休明。兴亡在德不在鼎,楚子何劳问重轻。"
上川主武元衡相国二首,"落日重城夕雾收,玳筵雕俎荐诸侯。因令朗月当庭燎,不使珠帘下玉钩。东阁移尊绮席陈,貂簪龙节更宜春。军城画角三声歇,云幕初垂红烛新。"
北风,"春生南国瘴,气待北风苏。向晚霾残日,初宵鼓大炉。爽携卑湿地,声拔洞庭湖。万里鱼龙伏,三更鸟兽呼。涤除贪破浪,愁绝付摧枯。执热沉沉在,凌寒往往须。且知宽疾肺,不敢恨危途。再宿烦舟子,衰容问仆夫。今晨非盛怒,便道即长驱。隐几看帆席,云州涌坐隅。"
哭陆先生,"六亲恸哭还复苏,我笑先生泪个无。脱履定归天上去,空坟留入武陵图。"
郊外即事寄侍郎大尹,"高秋惭非隐,闲林喜退居。老农争席坐,稚子带经锄。竹径难回骑,仙舟但跂予。岂知陶靖节,只自爱吾庐。"
越中问海客,"风雨沧洲暮,一帆今始归。自云发南海,万里速如飞。初谓落何处,永将无所依。冥茫渐西见,山色越中微。谁念去时远,人经此路稀。泊舟悲且泣,使我亦沾衣。浮海焉用说,忆乡难久违。纵为鲁连子,山路有柴扉。"
赠柳圆,"竹实满秋浦,凤来何苦饥。还同月下鹊,三绕未安枝。夫子即琼树,倾柯拂羽仪。怀君恋明德,归去日相思。"
"书院无历日,以诗代书,问路侍御六月大小","野性迷尧历,松窗有道经。故人为柱史,为我数阶蓂。"
祈谷乐章。雍和,"殷荐乘春,太坛临曙。八簋盈和,六瑚登御。嘉稷匪歆,德馨斯饫。祝嘏无易,灵心有豫。"
途次,"去国策羸马,劳歌行路难。地崇秦制险,人乐汉恩宽。御沼澄泉碧,宫梨佛露丹。鼎成仙驭远,龙化宿云残。不问三苗宠,谁陪万国欢。至今松桂色,长助玉楼寒。"
江上别柳中庸,"秦人江上见,握手便沾衣。近日相知少,往年亲故稀。远游何处去,旧业几时归。更向巴陵宿,堪闻雁北飞。"
春日山居寄友人,"野吟何处最相宜,春景暄和好入诗。高下麦苗新雨后,浅深山色晚晴时。半岩云脚风牵断,平野花枝鸟踏垂。倒载干戈是何日,近来麋鹿欲相随。"
送吴梦誾归闽,"瓯闽在天末,此去整行衣。久客逢春尽,思家冒暑归。海云添晚景,山瘴灭晴晖。相忆吟偏苦,不堪书信稀。"
初到洛下闲游,"汉庭重少身宜退,洛下闲居迹可逃。趁伴入朝应老丑,寻春放醉尚粗豪。诗携彩纸新装卷,酒典绯花旧赐袍。曾在东方千骑上,至今躞蹀马头高。"
东皇太一词,"吉日初斋戒,灵巫穆上皇。焚香布瑶席,鸣佩奠椒浆。缓舞花飞满,清歌水去长。回波送神曲,云雨满潇湘。"
放鹭鸶,"洁白虽堪爱,腥膻不那何。到头从所欲,还汝旧沧波。"
过故洛城,"故城门前春日斜,故城门里无人家。市朝欲认不知处,漠漠野田飞草花。"
贺清源太保王延彬,"蕊珠宫里谪神仙,八载温陵万户闲。心地阔于云梦泽,官资高却太行山。姜牙兆寄熊罴内,陶侃文成掌握间。应笑清溪旧门吏,年年扶病掩柴关。武荣江畔荫祥云,宠拜天人庆郡人。五色鹤绫花上敕,九霄龙尾道边臣。英雄达处谁言命,富贵来时自逼身。更待春风飞吉语,紫泥分付与陶钧。"
赠裴将军,"大君制六合,猛将清九垓。战马若龙虎,腾凌何壮哉。将军临八荒,烜赫耀英材。剑舞若游电,随风萦且回。登高望天山,白云正崔巍。入阵破骄虏,威名雄震雷。一射百马倒,再射万夫开。匈奴不敢敌,相呼归去来。功成报天子,可以画麟台。"
游终南龙池寺,"飞鸟不到处,僧房终南巅。龙在水长碧,雨开山更鲜。步出白日上,坐依清溪边。地寒松桂短,石险道路偏。晚磬送归客,数声落遥天。"
青龙寺昙璧上人兄院集,"高处敞招提,虚空讵有倪。坐看南陌骑,下听秦城鸡。眇眇孤烟起,芊芊远树齐。青山万井外,落日五陵西。眼界今无染,心空安可迷。"
岭南诗句,"郭里多榕树,街中足使君。"
饯唐郎中洛阳令,"一台推往妙,三史伫来修。应宰凫还集,辞郎雉少留。郊筵乘落景,亭传理残秋。愿以弦歌暇,芝兰想旧游。"
赠别江客,"湘中有岑穴,君去挂帆过。露细蒹葭广,潮回岛屿多。汀洲延夕照,枫叶坠寒波。应使同渔者,生涯许钓歌。"
四月十五日道室书事寄袭美,"乌饭新炊芼臛香,道家斋日以为常。月苗杯举存三洞,云蕊函开叩九章。一掬阳泉堪作雨,数铢秋石欲成霜。可中值著雷平信,为觅闲眠苦竹床。"
关门望华山,"客路瞻太华,三峰高际天。夏云亘百里,合沓遥相连。雷雨飞半腹,太阳在其巅。翠微关上近,瀑布林梢悬。爱此众容秀,能令西望偏。徘徊忘暝色,泱漭成阴烟。曾是朝百灵,亦闻会群仙。琼浆岂易挹,毛女非空传。仿佛仍伫想,幽期如眼前。金天有青庙,松柏隐苍然。"
题笼鹤,"姓白使君无丽句,名休座主有新文。禅心不合生分别,莫爱余霞嫌碧云。"
送乔安邑备,"书阁移年岁,文明难复辞。欢言冬雪满,恨别夏云滋。外尹方为政,高明自不欺。老人骖驭往,童子狎雏嬉。日茂西河俗,寂寥东观期。遥怀秀才令,京洛见新诗。"
寄哭西川坛长广济大师,"千万僧中宝,三朝帝宠身。还源未化火,举国葬全真。文集编金在,碑铭刻玉新。有谁于异代,弹指礼遗尘。"
嘉陵水,"尔是无心水,东流有恨无。我心无说处,也共尔何殊。"
送道士归天台,"道高留不住,道去更何云。举世皆趋世,如君始爱君。径侵银地滑,瀑到石城闻。它日如相忆,金桃一为分。"
诗品二十四则。超诣,"匪神之灵,匪机之微。如将白云,清风与归。远引若至,临之已非。少有道契,终与俗违。乱山高木,碧苔芳晖。诵之思之,其声愈稀。"
登城有作,"上得孤城向晚春,眼前何事不伤神。遍看原上累累冢,曾是城中汲汲人。尽谓黄金堪润屋,谁思荒骨旋成尘?一名一宦平生事,不放愁侵易过身。"
送隆公上人,"独携谭柄去,千里指人寰。未断生徒望,难教白日闲。空江横落照,大府向西山。好骋陈那孔,谁云劫石顽。"
读刘得仁、贾岛集二首,"二公俱作者,其奈亦迂儒。且有诸峰在,何将一第吁。句还如菡萏,谁复赠襜褕。想得重泉下,依前与众殊。役思曾冲尹,多言阻国亲。桂枝何所直,陋巷不胜贫。马病唯汤雪,门荒劣有人。伊余吟亦苦,为尔一眉嚬。"
偶成,"含毫意不浅,微月上帘栊。门静吏人息,心闲囹圄空。繁星入疏树,惊鹊倦秋风。始觉牵卑剧,宵眠亦在公。"
忆钓舟,"青山小隐枕潺湲,一叶垂纶几溯沿。后浦春风随兴去,南塘秋雨有时眠。惯冲晓雾惊群雁,爱飐残阳入乱烟。回首无人寄惆怅,九衢尘土困扬鞭。"
漳州于使君罢郡如之任漳南去上国二十四州…亲故,"漳南罢郡如之任,二十四州相次迎。泊岸旗幡邮吏拜,连山风雨探人行。月中倚棹吟渔浦,花底垂鞭醉凤城。圣主此时思共理,又应何处救苍生?"
酬柳相公,"天下如今已太平,相公何事唤狂生。个身恰似笼中鹤,东望沧溟叫数声。"
"南亭夜坐,贻开元禅定二道者","暮暮焚香何处宿,西岩一室映疏藤。光阴难驻迹如客,寒暑不惊心似僧。高树有风闻夜磬,远山无月见秋灯。身闲境静日为乐,若问其余非我能。"
盛山十二诗。宿云亭,"雨合飞危砌,天开卷晓窗。齐平联郭柳,带绕抱城江。"
送杨校书还济源,"妖烽昨日静,故里近嵩丘。楚月摇归梦,江枫见早秋。乡心无远道,北信减离忧。禅子还无事,辞君买沃州。"
子夜冬歌,"朔风扣群木,岩霜凋百草。借问月中人,安得长不老。"
酬故人还山,"举棹乘春水,归山抚岁华。碧潭宵见月,红树晚开花。肃穆轻风度,依微隐径斜。危亭暗松石,幽涧落云霞。思鸟吟高树,游鱼戏浅沙。安知馀兴尽,相望紫烟赊。"
访疾,"冷气入疮痛,夜来痛如何。疮从公怒生,岂以私恨多。公怒亦非道,怒消乃天和。古有焕辉句,嵇康闲婆娑。请君吟啸之,正气庶不讹。"
西山寒日逢韦侍御,"獬豸霜中貌,龙钟病后颜。惨伤此身事,风雪动江山。"
送远上人归京,"夏腊岁方深,思归彻曙吟。未离销雪院,已有过云心。寒磬清函谷,孤钟宿华阴。别京游旧寺,月色似双林。"
奉和鲁望渔具十五咏。渔梁,"波际插翠筠,离离似清籞。游鳞到溪口,入此无逃所。斜临杨柳津,静下鸬鹚侣。编此欲何之,终焉富春渚。"
相和歌辞。采桑,"鸟鸣桑叶间,叶绿条复柔。攀看去手近,放下长长钩。黄花盖野田,白马少年游。所念岂回顾,良人在高楼。"
送宣尊师醮毕归越,"吹箫江上晚,惆怅别茅君。踏火能飞雪,登刀入白云。晨香长日在,夜磬满山闻。挥手桐溪路,无情水亦分。"
宿法华寺简灵澈上人,"至道无机但杳冥,孤灯寒竹自青荧。不知何处小乘客,一夜风来闻诵经。"
诗品二十四则。流动,"若纳水輨,如转丸珠。夫岂可道,假体遗愚。荒荒坤轴,悠悠天枢。载要其端,载同其符。超超神明,返返冥无。来往千载,是之谓乎。"
王十五前阁会,"楚岸收新雨,春台引细风。情人来石上,鲜脍出江中。邻舍烦书札,肩舆强老翁。病身虚俊味,何幸饫儿童。"
城傍少年,"生长边城傍,出身事弓马。少年有胆气,独猎阴山下。偶与匈奴逢,曾擒射雕者。名悬壮士籍,请君少相假。"
望终南山,"红尘白日长安路,马足车轮不暂闲。唯有茂陵多病客,每来高处望南山。"
蕃中拘留岁馀回至陇石先寄城中亲故,"蓬转星霜改,兰陔色养违。穷泉百死别,绝域再生归。镜数成丝发,囊收抆血衣。酬恩有何力,只弃一毛微。"
赠别,"行杯酌罢歌声歇,不觉前汀月又生。自是离人魂易断,落花芳草本无情。"
晋门。晋武帝,"汉贪金帛鬻公卿,财赡羸军冀国宁。晋武鬻官私室富,是知犹不及桓灵。"
笔,"握管门庭侧,含毫山水隈。霜辉简上发,锦字梦中开。鹦鹉摛文至,麒麟绝句来。何当遇良史,左右振奇才。"
渭上偶钓,"渭水如镜色,中有鲤与鲂。偶持一竿竹,悬钓在其傍。微风吹钓丝,袅袅十尺长。谁知对鱼坐,心在无何乡。昔有白头人,亦钓此渭阳。钓人不钓鱼,七十得文王。况我垂钓意,人鱼又兼忘。无机两不得,但弄秋水光。兴尽钓亦罢,归来饮我觞。"
猎骑辞,"早辞平扆殿,夕奉湘南宴。香兔抱微烟,重鳞叠轻扇。蚕饥使君马,雁避将军箭。宝柱惜离弦,流黄悲赤县。理钗低舞鬓,换袖回歌面。晚柳未如丝,春花已如霰。所嗟故里曲,不及青楼宴。"
羽林行,"长安恶少出名字,楼下劫商楼上醉。天明下直明光宫,散入五陵松柏中。百回杀人身合死,赦书尚有收城功。九衢一日消息定,乡吏籍中重改姓。出来依旧属羽林,立在殿前射飞禽。"
奉和袭美太湖诗二十首。圣姑庙,"渺渺洞庭水,盈盈芳屿神。因知古佳丽,不独湘夫人。流苏荡遥吹,斜领生轻尘。蜀彩驳霞碎,吴绡盘雾匀。可怜飞燕姿,合是乘鸾宾。坐想烟雨夕,兼知花草春。空登油壁车,窈窕谁相亲。好赠玉条脱,堪携紫纶巾。殷勤拨香池,重荐汀洲蘋。明朝动兰楫,不翅星河津。"
代人作,"楼高春日早,屏束麝烟堆。盼眄凝魂别,依稀梦雨来。绿鬟羞妥麽,红颊思天偎。斗草怜香蕙,簪花间雪梅。戍辽虽咽切,游蜀亦迟回。锦字梭悬壁,琴心月满台。笑筵凝贝启,眠箔晓珠开。腊破征车动,袍襟对泪裁。"
"宿桐庐江,寄广陵旧游","山暝闻猿愁,沧江急夜流。风鸣两岸叶,月照一孤舟。建德非吾土,维扬忆旧游。还将两行泪,遥寄海西头。"
春江恨别,"望断长川一叶舟,可堪归路更沿流。重来别处无人见,芳草斜阳满渡头。"
记皂江堕水事,"青城山峭皂江寒,欲度当时作等闲。棹逆狂风趋近岸,舟逢怪石碎前湾。手携弱杖仓皇处,命出洪涛顷刻间。今日深恩无以报,令人羞记雀衔环。"
别杨秀才,"因乱与君别,相逢悲且惊。开襟魂自慰,拭泪眼空明。故国已无业,旧交多不生。如何又分袂,难话别离情。"
柳絮,"无风才到地,有风还满空。缘渠偏似雪,莫近鬓毛生。"
赠别河南李功曹,"耿耿抱私戚,寥寥独掩扉。临觞自不饮,况与故人违。故人方琢磨,瑰朗代所稀。宪礼更右职,文翰洒天机。聿来自东山,群彦仰馀辉。谈笑取高第,绾绶即言归。洛都游燕地,千里及芳菲。今朝章台别,杨柳亦依依。云霞未改色,山川犹夕晖。忽复不相见,心思乱霏霏。"
相和歌辞。明妃曲,"北望单于日半斜,明君马上泣胡沙。一双泪滴黄河水,应得东流入汉家。"
烧药不成命酒独醉,"白发逢秋王,丹砂见火空。不能留姹女,争免作衰翁。赖有杯中绿,能为面上红。少年心不远,只在半酣中。"
次滕老庄,"征途无旅馆,当昼喜逢君。羸病仍留客,朝朝扫白云。"
梅花落,"铁骑几时回,金闺怨早梅。雪寒花已落,风暖叶应开。夕逐新春管,香迎小岁杯。盛时何足贵,书里报轮台。"
送陈嘏登第作尉归觐,"千峰归去旧林塘,溪县门前即故乡。曾把桂夸春里巷,重怜身称锦衣裳。洲迷翠羽云遮槛,露湿红蕉月满廊。就养举朝人共羡,清资让却校书郎。"
寄庐山庄隐士,"烟萝拥竹关,物外自求安。逼枕溪声近,当檐岳色寒。药苗应自采,琴调对谁弹?待了浮名后,依君共挂冠。"
嘲赵谦光,"员外由来美,郎中望亦优。宁知粉署里,翻作土山头。"
送王永二首,"君去春山谁共游,鸟啼花落水空流。如今送别临溪水,他日相思来水头。绵衣似热夹衣寒,时景虽和春已阑。诚知暂别那惆怅,明日藤花独自看。"
晚投慈恩寺呈俊上人,"双岩泻一川,十里绝人烟。古庙阴风地,寒钟暮雨天。沙虚留虎迹,水滑带龙涎。不及曹溪侣,空林已夜禅。"
秋日过员太祝林园,"望水寻山二里余,竹林斜到地仙居。秋光何处堪消日,玄晏先生满架书。"
送道琚上人还金陵,"一与钟山别,山中得信稀。经年求法后,及夏问安归。野实充甘膳,池花当彩衣。慈亲莫返拜,外礼欲无为。"
滞雨,"滞雨长安夜,残灯独客愁。故乡云水地,归梦不宜秋。"
"见尹公亮新诗,偶赠绝句","袖里新诗十首馀,吟看句句是琼琚。如何持此将干谒,不及公卿一字书。"
册上公太常奏雅乐,"司乐陈金石,逶迤引上公。奏音人语绝,清韵佩声通。应律烟云改,来仪鸟兽同。得贤因举颂,修礼便观风。圣寿三称内,天欢九奏中。寂寥高曲尽,犹自满宸聪。"
赋得春风扇微和,"微风飘淑气,散漫及兹晨。习习何处至,熙熙与春亲。暧空看早辨,映日度逾频。高拂非烟杂,低垂众卉新。霁天轻有霭,绮陌尽无尘。还似登台意,元和欲煦人。"
赠东邻郑少府,"一闻白雪唱,愿见清扬久。谁谓结绶来,得陪趋府后。小邑蓝溪上,卑栖惬所偶。忘言复连墙,片月亦携手。草色同春径,莺声共高柳。美景百花时,平生一杯酒。圣朝法天地,以我为刍狗。秩满归白云,期君访谷口。"
假日寻花,"武陵缘源不可到,河阳带县讵堪夸。枝枝如雪南关外,一日休闲尽属花。"
牡丹,"不逢盛暑不冲寒,种子成丛用法难。醉眼若为抛去得,狂心更拟折来看。凌霜烈火吹无艳,裛露阴霞晒不干。莫道娇红怕风雨,经时犹自未凋残。"
相和歌辞。铜雀妓,"魏王铜雀妓,日暮管弦清。一见西陵树,悲心舞不成。"
孤雁,"孤雁不饮啄,飞鸣声念群。谁怜一片影,相失万重云。望尽似犹见,哀多如更闻。野鸦无意绪,鸣噪自纷纷。"
答俞校书冬夜,"夜闲禅用精,空界亦清迥。子真仙曹吏,好我如宗炳。一宿觌幽胜,形清烦虑屏。新声殊激楚,丽句同歌郢。遗此感予怀,沈吟忘夕永。月彩散瑶碧,示君禅中境。真思在杳冥,浮念寄形影。遥得四明心,何须蹈岑岭。诗情聊作用,空性惟寂静。若许林下期,看君辞簿领。"
与杭州薛司户登樟亭楼作,"水楼一登眺,半出青林高。帟幕英僚敞,芳筵下客叨。山藏伯禹穴,城压伍胥涛。今日观溟涨,垂纶学钓鳌。"
成王挽歌,"幽山悲旧桂,长坂怆馀兰。地底孤灯冷,泉中一镜寒。铭旌门客送,骑吹路人看。漫作琉璃碗,淮王误合丹。"
奉酬韦滁州寄示,"淮扬为郡暇,坐惜流芳歇。散怀累榭风,清暑澄潭月。陪燕辞三楚,戒途绵百越。非当远别离,雅奏何由发。"
蓝田溪杂咏二十二首。田鹤,"田鹤望碧霄,舞风亦自举。单飞后片雪,早晚及前侣。"
送杨将军,"一身良将后,万里讨乌孙。落日边陲静,秋风鼓角喧。远山当碛路,茂草向营门。生死酬恩宠,功名岂敢论。"
洛中人语,"昔娄师德园,今袁德师楼。"
鸡鸣曲,"星稀月没入五更,胶胶角角鸡初鸣。征人牵马出门立,辞妾欲向安西行。再鸣引颈檐头下,楼中角声催上马。才分曙色第二鸣,旌旆红尘已出城。妇人上城乱招手,夫婿不闻遥哭声。长恨鸡鸣别时苦,不遣鸡栖近窗户。"
冬夜送人,"平明走马上村桥,花落梅溪雪未消。日短天寒愁送客,楚山无限路迢迢。"
感秋,"年年名路谩辛勤,襟袖空多马上尘。画戟门前难作客,钓鱼船上易安身。冷烟粘柳蝉声老,寒渚澄星雁叫新。自是侬家无住处,不关天地窄于人。"
贵公子行,"阶前莎球绿不卷,银龟喷香挽不断。乱花织锦柳撚线,妆点池台画屏展。主人公业传国初,六亲联络驰朝车。斗鸡走狗家世事,抱来皆佩黄金鱼。却笑儒生把书卷,学得颜回忍饥面。"
奉和武相公郊居寓目,"黄扉晚下禁垣钟,归坐南闱山万重。独有月中高兴尽,雪峰明处见寒松。"
独坐,"白发怀闽峤,丹心恋蓟门。官闲胜道院,宅远类荒村。二月霜花薄,群山雨气昏。东菑春事及,好向野人论。"
许下书情寄张韩二舍人,"谪宦军城老更悲,近来频夜梦丹墀。银杯乍灭心中火,金镊唯多鬓上丝。绕院绿苔闻雁处,满庭黄叶闭门时。故人高步云衢上,肯念前程杳未期。"
贺张水部员外拜命,"省中官最美,无似水曹郎。前代佳名逊,当时重姓张。白须吟丽句,红叶吐朝阳。徒有归山意,君恩未可忘。"
望亭驿酬别周判官,"酒助疏顽性,琴资缓慢情。有慵将送老,无智可劳生。忽忽忘机坐,伥伥任运行。家乡安处是,那独在神京。久贮沧浪意,初辞桎梏身。昏昏常带酒,默默不应人。坐稳便箕踞,眠多爱欠伸。客来存礼数,始著白纶巾。"
题紫阳观,"南朝名士富仙才,追步东卿遂不回。丹井自深桐暗老,祠宫长在鹤频来。岩边桂树攀仍倚,洞口桃花落复开。惆怅霓裳太平事,一函真迹锁昭台。"
送僧归天台,"辞秦经越过,归寺海西峰。石涧双流水,山门九里松。曾闻清禁漏,却听赤城钟。妙宇研磨讲,应齐智者踪。"
佚句,"无风来竹院,有月在莎庭。"
赠邻居齐六司仓,"沉冥众所遗,咫尺绝佳期。始觉衡门下,翛然太古时。鸡声共邻巷,烛影隔茅茨。坐惜牛羊径,芳荪白露滋。"
杂曲歌辞。独不见,"卢家小妇郁金堂,海燕双栖玳瑁梁。九月寒砧催下叶,十年征戍忆辽阳。白狼河北音书断,丹凤城南秋夜长。谁知含愁独不见,使妾明月照流黄。"
发绵津驿,"孤舟北去暮心伤,细雨东风春草长。杳杳短亭分水陆,隆隆远鼓集渔商。千丛野竹连湘浦,一派寒江下吉阳。欲问长安今远近,初年塞雁有归行。"
题南峰褚道士,"得道南山久,曾教四皓棋。闭门医病鹤,倒箧养神龟。松际风长在,泉中草不衰。谁知茅屋里,有路向峨嵋。"
净业寺与前鄠县李廓少府同宿,"来从城上峰,京寺暮相逢。往往语复默,微微雨洒松。家贫初罢吏,年长畏闻蛩。前日犹拘束,披衣起晓钟。"
燕,"海燕双飞意若何,曲梁呕嘎语声多。茅檐不必嫌卑陋,犹胜吴宫爇尔窠。"
羽林行,"朝出羽林宫,入参云台议。独请万里行,不奏和亲事。君王重年少,深纳开边利。宝马雕玉鞍,一朝从万骑。煌煌都门外,祖帐光七贵。歌钟乐行军,云物惨别地。箫笳整部曲,幢盖动郊次。临风亲戚怀,满袖儿女泪。行行复何赠,长剑报恩字。"
登祝融峰,"草叠到孤顶,身齐高鸟翔。势疑撞翼轸,翠欲滴潇湘。云湿幽崖滑,风梳古木香。晴空聊纵目,杳杳极穷荒。"
哭麹象,"忆昨秋风起,君曾叹逐臣。何言芳草日,自作九泉人。"
王官二首,"风荷似醉和花舞,沙鸟无情伴客闲。总是此中皆有恨,更堪微雨半遮山。荷塘烟罩小斋虚,景物皆宜入画图。尽日无人只高卧,一双白鸟隔纱厨。"
"武威春暮,闻宇文判官西使还,已到晋昌","岸雨过城头,黄鹂上戍楼。塞花飘客泪,边柳挂乡愁。白发悲明镜,青春换敝裘。君从万里使,闻已到瓜州。"
入南山至全师兰若,"木陨水归壑,寂然无念心。南行有真子,被褐息山阴。石路瑶草散,松门寒景深。吾师亦何爱,自起定中吟。"
望夫石,"仿佛古容仪,含愁带曙辉。露如今日泪,苔似昔年衣。有恨同湘女,无言类楚妃。寂然芳霭内,犹若待夫归。"
关试后筵上别同人,"日午离筵到夕阳,明朝秦地与吴乡。同年多是长安客,不信行人欲断肠。"
留别钱起,"卑栖却得性,每与白云归。徇禄仍怀橘,看山免采薇。暮禽先去马,新月待开扉。霄汉时回首,知音青琐闱。"
"寄上荆渚,因梦庐岳,乃图壁赋诗","梦绕嵯峨里,神疏骨亦寒。觉来谁共说,壁上自图看。古翠松藏寺,春红杏湿坛。归心几时遂,日向渐衰残。"
寄制诰李舍人,"梁王握豹韬,雪里见枚皋。上客趋丹陛,游人叹二毛。门闲知待诏,星动想濡毫。一首长杨赋,应嫌索价高。"
咸阳怀古,"经过此地无穷事,一望凄然感废兴。渭水故都秦二世,咸原秋草汉诸陵。天空绝塞闻边雁,叶尽孤村见夜灯。风景苍苍多少恨,寒山半出白云层。"
去蜀,"五载客蜀郡,一年居梓州。如何关塞阻,转作潇湘游。世事已黄发,残生随白鸥。安危大臣在,不必泪长流。"
送人寻裴斐,"柱史回清宪,谪居临汉川。迟君千里驾,方外赏云泉。路断因春水,山深隔暝烟。湘江见游女,寄摘一枝莲。"
赠王定保,"仙桂曾攀第一枝,薄游湘水阻佳期。皋桥已失齐眉愿,萧寺行逢落发师。废苑露寒兰寂寞,丹山云断凤参差。闻公已有平生约,谢绝女萝依兔丝。"
早梅,"一树寒梅白玉条,迥临林村傍谿桥。不知近水花先发,疑是经春雪未销。"
高士咏。樊先生,"巢父志何远,潜精人莫知。耻闻让王事,饮犊方见移。不欲散大朴,焉能为尧师。炼真自轻举,浮世何足遗。"
卢卓山人画水,"常闻画石不画水,画水至难君得名。海色未将蓝汁染,笔锋犹傍墨花行。散吞高下应无岸,斜蹙东南势欲倾。坐久神迷不能决,却疑身在小蓬瀛。"
送故人赴江陵寻庾牧,"主人持节拜荆州,走马应从一路游。斑竹冈连山雨暗,枇杷门向楚天秋。佳期笑把斋中酒,远意闲登城上楼。文体此时看又别,吾知小庾甚风流。"
郊庙歌辞。五郊乐章。赤帝徵音,"青阳告谢,朱明戒序。延长是祈,敬陈椒醑。博硕斯荐,笙镛备举。庶尽肃恭,非馨稷黍。"
相和歌辞。乌栖曲,"西山作宫潮满池,宫乌晓鸣茱萸枝。吴姬自唱采莲曲,君王昨夜舟中宿。"
宿莹公禅房闻梵,"花宫仙梵远微微,月隐高城钟漏稀。夜动霜林惊落叶,晓闻天籁发清机。萧条已入寒空静,飒沓仍随秋雨飞。始觉浮生无住著,顿令心地欲皈依。"
听琴,"飒飒微雨收,翻翻橡叶鸣。月沉乱峰西,寥落三四星。前溪忽调琴,隔林寒琤琤。闻弹正弄声,不敢枕上听。回烛整头簪,漱泉立中庭。定步屐齿深,貌禅目冥冥。微风吹衣襟,亦认宫徵声。学道三十年,未免忧死生。闻弹一夜中,会尽天地情。"
相和歌辞。乌夜啼,"黄云城边乌欲栖,归飞哑哑枝上啼。机中织锦秦川女,碧纱如烟隔窗语。停梭怅然忆远人,独宿孤房泪如雨。"
立秋雨院中有作,"山云行绝塞,大火复西流。飞雨动华屋,萧萧梁栋秋。穷途愧知己,暮齿借前筹。已费清晨谒,那成长者谋。解衣开北户,高枕对南楼。树湿风凉进,江喧水气浮。礼宽心有适,节爽病微瘳。主将归调鼎,吾还访旧丘。"
嘲卖药翁,"劚尽春山土,辛勤卖药翁。莫抛破笠子,留作败天公。"
赠苗发员外,"朱户敞高扉,青槐碍落晖。八龙乘庆重,三虎递朝归。坐竹人声绝,横琴鸟语稀。花惭潘岳貌,年称老莱衣。叶暗朱樱熟,丝长粉蝶飞。应怜鲁儒贱,空与故山违。"
春日郑协律山亭陪宴饯郑卿同用楼字,"潘园枕郊郭,爱客坐相求。尊酒东城外,骖騑南陌头。池平分洛水,林缺见嵩丘。暗竹侵山径,垂杨拂妓楼。彩云歌处断,迟日舞前留。此地何年别,兰芳空自幽。"
重经姑苏怀古二首,"越兵驱绮罗,越女唱吴歌。宫尽燕声少,台荒麋迹多。茱萸垂晓露,菡萏落秋波。无复君王醉,满城颦翠蛾。香径绕吴宫,千帆落照中。鹳鸣山欲雨,鱼跃水多风。城带晚莎绿,池连秋蓼红。当年国门外,谁识伍员忠。"
横吹曲辞。陇头吟,"陇水潺湲陇树黄,征人陇上尽思乡。马嘶斜日朔风急,雁过寒云边思长。残月出林明剑戟,平沙隔水见牛羊。横行俱足封侯者,谁斩楼兰献未央。"
骊姬墓下作,"骊姬北原上,闭骨已千秋。浍水日东注,恶名终不流。献公恣耽惑,视子如仇雠。此事成蔓草,我来逢古丘。蛾眉山月苦,蝉鬓野云愁。欲吊二公子,横汾无轻舟。"
始闻秋风,"昔看黄菊与君别,今听玄蝉我却回。五夜飕飗枕前觉,一年颜状镜中来。马思边草拳毛动,雕眄青云睡眼开。天地肃清堪四望,为君扶病上高台。"
得房公池鹅,"房相西亭鹅一群,眠沙泛浦白于云。凤凰池上应回首,为报笼随王右军。"
咏饮马应诏,"清晨控龙马,弄影出花林。躞蹀依春涧,联翩度碧浔。苔流染丝络,水洁写雕簪。一御瑶池驾,讵忆长城阴。"
鹭鸶有怀,"粉魄霜华为尔枯,鸳鸯相伴更堪图。爱来沙岛遗银屋,终作金笼养雪雏。栖宿必多清濑梦,品流还次白猿徒。今朝不觉频回首,曾伴瑶花近玉壶。"
送韩十四被鲁王推递往济南府,"西候情何极,南冠怨有馀。梁王虽好事,不察狱中书。"
酬和元九东川路诗十二首。南秦雪,"往岁曾为西邑吏,惯从骆口到南秦。三时云冷多飞雪,二月山寒少有春。我思旧事犹惆怅,君作初行定苦辛。仍赖愁猿寒不叫,若闻猿叫更愁人。"
春怀故园,"九扈鸣已晚,楚乡农事春。悠悠故池水,空待灌园人。"
商山道中,"和如春色净如秋,五月商山是胜游。当昼火云生不得,一溪萦作万重愁。"
江上有怀,"湛湛江水见底清,荷花莲子傍江生。采莲将欲寄同心,秋风落花空复情。棹歌数曲如有待,正见明月度东海。海上云尽月苍苍,万里分辉满洛阳。洛阳闺阁夜何央,蛾眉婵娟断人肠。寂寥金屏空自掩,青荧银烛不生光。应怜水宿洞庭子,今夕迢遥天一方。"
题潼关兰若,"潼津罢警有招提,近百年无战马嘶。壮士不言三尺剑,谋臣休道一丸泥。昔时驰道洪波上,今日宸居紫气西。关吏不劳重借问,弃繻生拟入耶溪。"
新秋晓兴,"浊暑忽已退,清宵未全长。晨釭耿残焰,宿閤凝微香。喔喔鸡下树,辉辉日上梁。枕低茵席软,卧稳身入床。睡足景犹早,起初风乍凉。展张小屏幛,收拾生衣裳。还有惆怅事,迟迟未能忘。拂镜梳白发,可怜冰照霜。"
酬元亨上人,"一衲净居云梦合,秋来诗思祝融高。何因知我津涯阔,远寄东溟六巨鳌。"
留别邹绍刘长卿,"中年从一尉,自笑此身非。道在甘微禄,时难耻息机。晨趋本郡府,昼掩故山扉。待见干戈毕,何妨更采薇。"
"雨雪放朝,因怀微之","归骑纷纷满九衢,放朝三日为泥涂。不知雨雪江陵府,今日排衙得免无。"
甘泉诗,"异井甘如醴,深仁远未涯。气寒堪破暑,源净自蠲邪。修绠悬冰甃,新桐荫玉沙。带星凝晓露,拂雾涌秋华。绿溢涵千仞,清泠饮万家。何能葛洪宅,终日闭烟霞。"
偶题寄独孤使君,"病起淮阳自有时,秋来未觉长年悲。坐逢在日唯相望,袅袅凉风满桂枝。"
题谷隐兰若,"风带巢熊拗树声,老僧相引入云行。半坡新路畬才了,一谷寒烟烧不成。"
忆鄱阳旧游,"悠悠南国思,夜向江南泊。楚客断肠时,月明枫子落。"
送唐大夫罢节归山,"年少平戎老学仙,表求骸骨乞生全。不堪腰下悬金印,已向云西寄玉田。旄节抱归官路上,公卿送到国门前。人间鸡犬同时去,遥听笙歌隔水烟。"
送郑司直归上都,"岁岁逢离别,蹉跎江海滨。宦游成楚老,乡思逐秦人。马首归何日,莺啼又一春。因君报情旧,闲慢欲垂纶。"
送人游江南,"满酌劝君酒,劝君君莫辞。能禁几度别,即到白头时。晚岫无云蔽,春帆有燕随。男儿两行泪,不欲等闲垂。"
送崔约下第归扬州,"满座诗人吟送酒,离城此会亦应稀。春风下第时称屈,秋卷呈亲自束归。日晚山花当马落,天阴水鸟傍船飞。江边道路多苔藓,尘土无由得上衣。"
陇头别,"秋尽初移幕,沾裳一送君。据鞍窥古堠,开灶爇寒云。登陇人回首,临关马顾群。从来断肠处,皆向此中分。"
寄孟协律,"我有吊古泣,不泣向路岐。挥泪洒暮天,滴著桂树枝。别后冬节至,离心北风吹。坐孤雪扉夕,泉落石桥时。不惊猛虎啸,难辱君子词。欲酬空觉老,无以堪远持。岧峣倚角窗,王屋悬清思。"
"卧疾,答刘道士","白露蚕已丝,空林日凄清。寥寥昼扉掩,独卧秋窗明。宝字比仙药,羽人寄柴荆。长吟想风驭,恍若升蓬瀛。"
送虞说擢第南归觐省,"南风起别袂,心到衡湘间。归客楚山远,孤舟云水闲。爱君采莲处,花岛连家山。得意且宁省,人生难此还。"
杂诗,"富贵多胜事,贫贱无良图。上德兼济心,中才不如愚。商者多巧智,农者争膏腴。儒生未遇时,衣食不自如。久与故交别,他荣我穷居。到门懒入门,何况千里馀。君子有褊性,矧乃寻常徒。行行任天地,无为强亲疏。"
赋得石梁泉送崔逵,"架石通霞壁,悬崖散碧沙。天晴虹影渡,风细练文斜。举陟幽期阻,沿洄客意赊。河梁非此路,别恨亦无涯。"
八骏图诗,"穆满志空阔,将行九州野。神驭四来归,天与八骏马。龙种无凡性,龙行无暂舍。朝辞扶桑底,暮宿昆仑下。鼻息吼春雷,蹄声裂寒瓦。尾掉沧波黑,汗染白云赭。华輈本修密,翠盖尚妍冶。御者腕不移,乘者寐不假。车无轮扁斫,辔无王良把。虽有万骏来,谁是敢骑者。"
雪后与群公过慈恩寺,"乘兴忽相招,僧房暮与朝。雪融双树湿,沙闇一灯烧。竹外山低塔,藤间院隔桥。归家如欲懒,俗虑向来销。"
寄清源寺僧,"石路无尘竹径开,昔年曾伴戴颙来。窗间半偈闻钟后,松下残棋送客回。帘向玉峰藏夜雪,砌因蓝水长秋苔。白莲社里如相问,为说游人是姓雷。"
题山房壁,"珠林春寂寂,宝地夜沉沉。玄奥凝神久,禅机入妙深。参同大块理,窥测至人心。定处波罗蜜,须从物外寻。"
省中题新植双松,"端坐高宫起远心,云高水阔共幽沈。更堂寓直将谁语,自种双松伴夜吟。"
春送卢秀才下第游太原谒严尚书,"未将时会合,且与俗浮沉。鸿养青冥翮,蛟潜云雨心。烟郊春别远,风碛暮程深。墨客投何处,并州旧翰林。"
过相思谷,"悠悠信马春山曲,芳草和烟铺嫩绿。正被离愁著莫人,那堪更过相思谷。"
题曹娥庙,"青娥埋没此江滨,江树飕飗惨暮云。文字在碑碑已堕,波涛辜负色丝文。"
和杨侍郎,"目极家山远,身拘禁苑深。烟霄惭暮齿,麋鹿愧初心。"
春日有怀,"高下寻花春景迟,汾阳台榭白云诗。看山怀古翻惆怅,未胜遥传不到时。"
闲吟,"闲吟料得三更尽,始把孤灯背竹窗。一夜西风高浪起,不教归梦过寒江。"
赠索暹将军,"浑身著箭瘢犹在,万槊千刀总过来。轮剑直冲生马队,抽旗旋踏死人堆。闻休斗战心还痒,见说烟尘眼即开。泪滴先皇阶下土,南衙班里趁朝回。"
秋日途中,"竹林已萧索,客思正如雠。旧业吴江外,新蝉楚驿头。遥天疏雨过,列岫乱云收。今夕谁家宿,孤吟月色秋。"
喜贾岛雨中访宿,"雨里难逢客,闲吟不复眠。虫声秋并起,林色夜相连。爱酒此生里,趋朝未老前。终须携手去,沧海棹鱼船。"
昭国闲居,"贫闲日高起,门巷昼寂寂。时暑放朝参,天阴少人客。槐花满田地,仅绝人行迹。独在一床眠,清凉风雨夕。勿嫌坊曲远,近即多牵役。勿嫌禄俸薄,厚即多忧责。平生尚恬旷,老大宜安适。何以养吾真,官闲居处僻。"
他乡七夕,"汉渚常多别,山桥忽重游。向云迎翠辇,当月拜珠旒。寝幌凝宵态,妆奁闭晓愁。不堪鸣杼日,空对白榆秋。"
奉酬袁使君送陆灞却回期道寺院,"欲别湖上客,暮期西林还。高歌风音表,放舟月色间。更人莫报夜,禅阁本无关。"
读始兴公传,"殁世议方存,升平道几论。诗情光日月,笔力动乾坤。乱首光雄算,朝纲在典坟。明时封禅绩,山下见丘门。"
从军行,"烽火照西京,心中自不平。牙璋辞凤阙,铁骑绕龙城。雪暗凋旗画,风多杂鼓声。宁为百夫长,胜作一书生。"
宿立公房,"支遁初求道,深公笑买山。何如石岩趣,自入户庭间。苔涧春泉满,萝轩夜月闲。能令许玄度,吟卧不知还。"
秋,"傍雨依风冷渐匀,更凭青女事精神。来时将得几多雁,到处愁他无限人。能被绿杨深懊恼,谩偎黄菊送殷勤。邹家不用偏吹律,到底荣枯也自均。"
浙东筵上有寄,"襄王席上一神仙,眼色相当语不传。见了又休真似梦,坐来虽近远于天。陇禽有意犹能说,江月无心也解圆。更被东风劝惆怅,落花时节定翩翩。"
吴宫辞,"淡红花帔浅檀蛾,睡脸初开似剪波。坐对珠笼闲理曲,琵琶鹦鹉语相和。"
绝句,"江边踏青罢,回首见旌旗。风起春城暮,高楼鼓角悲。"
山行,"远上寒山石径斜,白云生处有人家。停车坐爱枫林晚,霜叶红于二月花。"
独酌成诗,"灯花何太喜,酒绿正相亲。醉里从为客,诗成觉有神。兵戈犹在眼,儒术岂谋身。共被微官缚,低头愧野人。"
送李植侍御,"圣代无邪触,空林獬豸归。谁知陇山鸟,长绕玉楼飞。风雨依山急,云泉入郭微。无同昔年别,别后寄书稀。"
途中寄杨涉,"萧萧卢荻晚,一径入荒陂。日色云收处,蛙声雨歇时。前村见来久,羸马自行迟。闻作王门客,应闲白接□。"
避暑庄严禅院,"定里无烦热,吟中达性情。入林逢客话,上塔接僧行。八水皆知味,诸翁尽得名。常论冰井近,莫便厌浮生。"
寄从兄璞,"纵征终不起,相与避烟尘。待到中兴日,同看上国春。新诗说人尽,旧宅落花频。移觅深山住,啼猿作四邻。"
紫极宫上元斋次呈诸道流,"碧简朝天章奏频,清宫仿佛降灵真。五龙金角向星斗,三洞玉音愁鬼神。风拂乱灯山磬□,露沾仙杏石坛春。明朝醮罢羽客散,尘土满城空世人。"
送柳道士,"去世能成道,游仙不定家。归期千岁鹤,行迈五云车。海上春应尽,壶中日未斜。不知相忆处,琪树几枝花。"
重至衡阳伤柳仪曹,"忆昨与故人,湘江岸头别。我马映林嘶,君帆转山灭。马嘶循古道,帆灭如流电。千里江蓠春,故人今不见。"
赏春,"芳草和烟暖更青,闲门要路一时生。年年点检人间事,唯有春风不世情。"
谒璿上人,"少年不足言,识道年已长。事往安可悔,馀生幸能养。誓从断臂血,不复婴世网。浮名寄缨珮,空性无羁鞅。夙承大导师,焚香此瞻仰。颓然居一室,覆载纷万象。高柳早莺啼,长廊春雨响。床下阮家屐,窗前筇竹杖。方将见身云,陋彼示天壤。一心在法要,愿以无生奖。"
题令宣和尚院,"轩窗领岚翠,师得世情忘。惟爱谈诸祖,曾经宿大荒。泉声淹卧榻,云片犯炉香。寄语题门者,看经在上方。"
赋得花藤药合寄颍阴故人,"藤生南海滨,引蔓青且长。剪削为花枝,何人无文章。非才亦有心,割骨闻馀芳。繁叶落何处,孤贞在中央。愿盛黄金膏,寄与青眼郎。路远莫知意,水深天苍苍。"
行营酬吕侍御时尚书问罪襄阳军次汉东境上…诗以见谕,"不敢淮南卧,来趋汉将营。受辞瞻左钺,扶疾往前旌。井税鹑衣乐,壶浆鹤发迎。水归馀断岸,烽至掩孤城。晚日归千骑,秋风合五兵。孔璋才素健,早晚檄书成。"
忆街西所居,"衡门一别梦难稀,人欲归时不得归。长忆去年寒食夜,杏花零落雨霏霏。"
赠孟浩然,"吾爱孟夫子,风流天下闻。红颜弃轩冕,白首卧松云。醉月频中圣,迷花不事君。高山安可仰,徒此揖清芬。"
西河郡太原守张夫人挽歌,"鹊印庆仍传,鱼轩宠莫先。从夫元凯贵,训子孟轲贤。龙是双归日,鸾非独舞年。哀荣今共尽,凄怆杜陵田。"
代魏宫私赠,"来时西馆阻佳期,去后漳河隔梦思。知有宓妃无限意,春松秋菊可同时。"
江边,"终日劳车马,江边款行扉。残花春浪阔,小酒故人稀。戍鼓客帆远,津云夕照微。何由兄与弟,俱及暮春归。"
郊庙歌辞。享节愍太子庙乐章。登歌酌鬯,"灼灼重明,仰承元首。既贤且哲,惟孝与友。惟孝虽遥,灵规不朽。礼因诚致,备絜玄酒。"
渔父,"棹月眠流处处通,绿蓑苇带混元风。灵均说尽孤高事,全与逍遥意不同。"
酬乐天见贻贺金紫之什,"久学文章含白凤,却因政事赐金鱼。郡人未识闻谣咏,天子知名与诏书。珍重贺诗呈锦绣,愿言归计并园庐。旧来词客多无位,金紫同游谁得如。"
"对雨书怀,走邀许十一簿公","东岳云峰起,溶溶满太虚。震雷翻幕燕,骤雨落河鱼。座对贤人酒,门听长者车。相邀愧泥泞,骑马到阶除。"
秋日零陵与幕下诸宾游河夜饮,"湘月蘋风乍畅襟,烛前江水练千寻。新秋宋玉能为赋,永夕袁安好共吟。辇下翠蛾须强展,尊中绿蚁且徐斟。汀沙渐有珠凝露,缓棹兰桡任夜深。"
惜春,"花开又花落,时节暗中迁。无计延春日,可能留少年。小丛初散蝶,高柳即闻蝉。繁艳归何处,满山啼杜鹃。"
豫让,"韩魏同谋反覆深,晋阳三板免成沉。赵衰当面何须恨,不把干将访负心。"
奉和兵部张侍郎酬郓州马尚书祗召途中…郓州之作,"来朝当路日,承诏改辕时。再领须句国,仍迁少昊司。暖风抽宿麦,清雨卷归旗。赖寄新珠玉,长吟慰我思。"
狷氏子,"杏梁初照日,碧玉后堂开。忆事临妆笑,春娇满镜台。含声歌扇举,顾影舞腰回。别有佳期处,青楼客夜来。"
享太庙乐章。永和,"肃肃清祀,蒸蒸孝思。荐享昭备,虔恭在兹。雍歌撤俎,祝嘏陈辞。用光武志,永固鸿基。"
舟中寒食,"寒食空江曲,孤舟渺水前。斗鸡沙鸟异,禁火岸花然。日霁开愁望,波喧警醉眠。因看数茎鬓,倍欲惜芳年。"
闻征四处士,"一诏群公起,移山四海闻。因知丈夫事,须佐圣明君。白酒全倾瓮,蒲轮半载云。从兹居谏署,笔砚几人焚。"
春夕伴同年礼部赵员外省直,"锦帐名郎重锦科,清宵寓直纵吟哦。冰含玉镜春寒在,粉傅仙闱月色多。视草即应归属望,握兰知道暂经过。流莺百啭和残漏,犹把芳樽藉露莎。"
赠李十二白,"我是潇湘放逐臣,君辞明主汉江滨。天外常求太白老,金陵捉得酒仙人。"
饯远,"任子徇遐禄,结友开旧襟。撰酌辍行叹,指途勤远心。秋晶澄回壑,霁色肃明林。暧然青轩暮,浩思非所任。"
汉武出猎,"汉家无事乐时雍,羽猎年年出九重。玉帛不朝金阙路,旌旗长绕彩霞峰。且贪原兽轻黄屋,宁畏渔人犯白龙。薄暮方归长乐观,垂杨几处绿烟浓。"
府酒五绝。辨味,"甘露太甜非正味,醴泉虽洁不芳馨。杯中此物何人别,柔旨之中有典刑。"
偶题,"迟日新妆游冶娘,盈盈彩艇白莲塘。掬水远湿岸边郎,红绡缕中玉钏光。"
送于中丞入蕃册立,"上马生边思,戎装别众僚。双旌衔命重,空碛去程遥。迥没沙中树,孤飞雪外雕。蕃庭过册礼,几日却回朝。"
归睦州中路寄侯郎中,"颜巷萧条知命后,膺门感激受恩初。却容鹤发还蜗舍,犹梦渔竿从隼旟。新定暮云吞故国,会稽春草入贫居。乡中自古为儒者,谁得公侯降尺书。"
羽林骑,"骏马牵来御柳中,鸣鞭欲向渭桥东。红蹄乱蹋春城雪,花颔骄嘶上苑风。"
途中述怀,"伯喈迁塞北,亭伯之辽东。伊余何为客,独守云台中。途遥已日暮,时泰道斯穷。拔心悲岸草,半死落岩桐。目送衡阳雁,情伤江上枫。福兮良所伏,今也信难通。丈夫自有志,宁伤官不公。"
黄蜀葵,"野栏秋景晚,疏散两三枝。嫩碧浅轻态,幽香闲澹姿。露倾金盏小,风引道冠欹。独立悄无语,清愁人讵知。"
梦中辞,"飘风暴雨可思惟,鹤望巢门敛翅飞。吾道之宗正可依,万物之先数在兹,不能行此欲何为。"
送刘蜕秀才赴举,"百发百中□,□□□□年。丹枝如计分,一箭的无偏。文物兵销国,关河雪霁天。都人看春榜,韩字在谁前。"
早发,"一点灯残鲁酒醒,已携孤剑事离程。愁看飞雪闻鸡唱,独向长空背雁行。白草近关微有路,浊河连底冻无声。此中来往本迢递,况是驱羸客塞城。"
赠项斯,"几度见诗诗总好,及观标格过于诗。平生不解藏人善,到处逢人说项斯。"
经无锡县醉后吟,"客过无名姓,扁舟系柳阴。穷秋南国泪,残日故乡心。京洛衣尘在,江湖酒病深。何须觅陶令,乘醉自横琴。"
又题张逸人园林,"藏头不复见时人,爱此云山奉养真。露色点衣孤屿晓,花枝妨帽小园春。时携幼稚诸峰上,闲濯眉须一水滨。兴罢归来还对酌,茅檐挂著紫荷巾。"
赠道者,"麻衣如雪一枝梅,笑掩微妆入梦来。若到越溪逢越女,红莲池里白莲开。"
七夕泛舟,"云端有灵匹,掩映拂妆台。夜久应摇佩,天高响不来。片欢秋始展,残梦晓翻催。却怨填河鹊,留桥又不回。"
扬州偶会前洛阳卢耿主簿,"楚塞故人稀,相逢本不期。犹存袖里字,忽怪鬓中丝。客舍盈樽酒,江行满箧诗。更能连骑出,还似洛桥时。"
"求分司东都,寄牛相公十韵","忽忽心如梦,星星鬓似丝。纵贫长有酒,虽老未抛诗。俭薄身都惯,疏顽性颇宜。饭粗餐亦饱,被暖起常迟。万里归何得,三年伴是谁。华亭鹤不去,天竺石相随。王尹贳将马,田家卖与池。开门闲坐日,绕水独行时。懒慢交游许,衰羸相府知。官寮幸无事,可惜不分司。"
晓望,"露惊松上鹤,晓色动扶桑。碧浪催人老,红轮照物忙。世情随日变,利路与天长。好驾觥船去,陶陶入醉乡。"
奉和李相公题萧家林亭,"山公自是林园主,叹惜前贤造作时。岩洞幽深门尽锁,不因丞相几人知。"
地炉,"两星残火地炉畔,梦断背灯重拥衾。侧听空堂闻静响,似敲疏磬褭清音。风灯有影随笼转,腊雪无声逐夜深。禅客钓翁徒自好,那知此际湛然心。"
题殿前桂叶,"桂树生南海,芳香隔楚山。今朝天上见,疑是月中攀。"
送万巨,"把酒留君听琴,难堪岁暮离心。霜叶无风自落,秋云不雨空阴。人愁荒村路细,马怯寒溪水深。望断青山独立,更知何处相寻。"
初秋,"不觉初秋夜渐长,清风习习重凄凉。炎炎暑退茅斋静,阶下丛莎有露光。"
奉陪陆使君长源、裴端公枢春游东西武丘寺,"云水夹双刹,遥疑涌平陂。入门见藏山,元化何由窥。曳组探诡怪,停骢访幽奇。情高气为爽,德暖春亦随。瑶草自的皪,蕙楼争蔽亏。金精落坏陵,剑彩沈古池。一览匝天界,中峰步未移。应嘉生公石,列坐援松枝。"
三言拟五杂组二首,"五杂组,绣与锦。往复还,兴又寝。不得已,病伏枕。五杂组,甘咸醋。往复还,乌与兔。不得已,韶光度。"
求自试,"仙禁祥云合,高梧彩凤游。沈冥求自试,通鉴果蒙收。文墨悲无位,诗书误白头。陈王抗表日,毛遂请行秋。双剑曾埋狱,司空问斗牛。希垂拂拭惠,感激愿相投。"
涪城县香积寺官阁,"寺下春江深不流,山腰官阁迥添愁。含风翠壁孤云细,背日丹枫万木稠。小院回廊春寂寂,浴凫飞鹭晚悠悠。诸天合在藤萝外,昏黑应须到上头。"
访友人不遇,"出门无至友,动即到君家。空掩一庭竹,去看何寺花。短僮应捧杖,稚女学擎茶。吟罢留题处,苔阶日影斜。"
终南山,"太乙近天都,连山接海隅。白云回望合,青霭入看无。分野中峰变,阴晴众壑殊。欲投人处宿,隔水问樵夫。"
送春词,"昨来楼上迎春处,今日登楼又送归。兰蕊残妆含露泣,柳条长袖向风挥。佳人对镜容颜改,楚客临江心事违。万古至今同此恨,无如一醉尽忘机。"
夜携酒访崔正字,"只应芸阁吏,知我僻兼愚。吟兴忘饥冻,生涯任有无。惨云埋远岫,阴吹吼寒株。忽起围炉思,招携酒满壶。"
剡谿馆闻笛,"夜久闻羌笛,寥寥虚客堂。山空响不散,谿静曲宜长。草木生边气,城池泛夕凉。虚然异风出,仿佛宿平阳。"
山中奉寄钱起员外兼简苗发员外,"空山岁计是胡麻,穷海无梁泛一槎。稚子唯能觅梨栗,逸妻相共老烟霞。高吟丽句惊巢鹤,闲闭春风看落花。借问省中何水部,今人几个属诗家。"
晋王龙骧墓,"虎旗龙舰顺长风,坐引全吴入掌中。孙皓小儿何足取,便令千载笑争功。"
佚句,"方外共推为道友,关中独自占诗家。"
入阁,"秘殿临轩日,和銮返正年。两班文武盛,百辟羽仪全。霜漏清中禁,风旗拂曙天。门严新勘契,仗入乍承宣。玉几当红旭,金炉纵碧烟。对扬称法吏,赞引出宫钿。言动挥毫疾,雍容执簿专。寿山晴叆叇,颢气暖连延。礼有鸳鸾集,恩无雨露偏。小臣叨备位,歌咏泰阶前。"
送卢举使河源,"故人行役向边州,匹马今朝不少留。长路关山何日尽,满堂丝竹为君愁。"
贻蜀五首。卢评事子蒙,"为我殷勤卢子蒙,近来无复昔时同。懒成积疹推难动,禅尽狂心炼到空。老爱早眠虚夜月,病妨杯酒负春风。唯公两弟闲相访,往往潸然一望公。"
陪幸五王宅,"北斗枢机任,西京肺腑亲。畴昔王门下,今兹制幸晨。恩来山水被,圣作管弦新。绕座薰红药,当轩暗绿筠。摘荷才早夏,听鸟尚馀春。行漏金徒晓,风烟是观津。"
杨柳枝词,"已作绿丝笼晓日,又成飞絮扑晴波。隋家不合栽杨柳,长遣行人春恨多。"
晚望,"江城寒角动,沙洲夕鸟还。独在高亭上,西南望远山。"
最能行,"峡中丈夫绝轻死,少在公门多在水。富豪有钱驾大舸,贫穷取给行艓子。小儿学问止论语,大儿结束随商旅。欹帆侧柁入波涛,撇漩捎濆无险阻。朝发白帝暮江陵,顷来目击信有征。瞿塘漫天虎须怒,归州长年行最能。此乡之人气量窄,误竞南风疏北客。若道土无英俊才,何得山有屈原宅。"
人日新安道中见梅花,"长途酒醒腊春寒,嫩蕊香英扑马鞍。不上寿阳公主面,怜君开得却无端。"
铜仪,"铜仪一夜变葭灰,暖律还吹岭上梅。已喜汉官今再睹,更惊尧历又重开。窗中远岫青如黛,门外长江绿似苔。谁念闭关张仲蔚,满庭春雨长蒿莱。"
"汉阴驿与宇文十相遇,旋归西川,因以赠别","吴蜀何年别,相逢汉水头。望乡心共醉,握手泪先流。宿雾千山晓,春霖一夜愁。离情方浩荡,莫说去刀州。"
奉和裴令公新成午桥庄绿野堂即事,"旧径开桃李,新池凿凤凰。只添丞相阁,不改午桥庄。远处尘埃少,闲中日月长。青山为外屏,绿野是前堂。引水多随势,栽松不趁行。年华玩风景,春事看农桑。花妒谢家妓,兰偷荀令香。游丝飘酒席,瀑布溅琴床。巢许终身稳,萧曹到老忙。千年落公便,进退处中央。"
春日题苗发竹亭,"春亭及策上,郎吏谢玄晖。闲咏疏篁近,高眠远岫微。偏宜留野客,暂得解朝衣。犹忆东溪里,雷云掩故扉。"
送裴校书从大夫淄川觐省,"尚书未出守,爱子向青州。一路通关树,孤城近海楼。怀中江橘熟,倚处戟门秋。更奉轻轩去,知君无客愁。"
闲居即事,"衰柳迷隋苑,衡门啼暮鸦。茅厨烟不动,书牖日空斜。悔下东山石,贫于南阮家。沈忧损神虑,萱草自开花。"
奉别张岳州说二首,"长沙辞旧国,洞庭逢故人。薰兰敦久要,披雾转相亲。岁月空嗟老,江山不惜春。忽闻黄鹤曲,更作白头新。平生共风月,倏忽间山川。不期交淡水,暂得款忘年。兴逸方罢钓,帆开欲解船。离心若危旆,朝夕为君悬。"
答胡处士,"西山禅隐比来闻,长道唯应我与君。书上无名心忘却,人间聚散似浮云。"
赠别韦兵曹归池州,"南陵八月天,暮色远峰前。楚竹青阳路,吴江赤马船。籝金诸客贵,佩玉主人贤。终日应相逐,归期定几年。"
松,"地耸苍龙势抱云,天教青共众材分。孤标百尺雪中见,长啸一声风里闻。桃李傍他真是佞,藤萝攀尔亦非群。平生相爱应相识,谁道修篁胜此君。"
送源中丞赴新罗,"赤墀赐对使殊方,官重霜台紫绶光。玉节在船清海怪,金函开诏拜夷王。云晴渐觉山川异,风便那知道路长。谁得似君将雨露,海东万里洒扶桑。"
饯司农宋卿立太尉碑了还江东,"追立新碑日,怜君苦一身。远移深涧石,助立故乡人。草色荒坟绿,松阴古殿春。平生心已遂,归去得垂纶。"
和徐法曹赠崔洛阳斑竹杖以诗见答,"玉干一寻馀,苔花锦不如。劲堪和醉倚,轻好向空书。采拂稽山曲,因依释氏居。方辰将独步,岂与此君疏。"
山村晓思,"开门省禾黍,邻翁水头住。今朝南涧波,昨夜西川雨。牧童披短蓑,腰笛期烟渚。不问水边人,骑牛傍山去。"
下第后寄高山人,"我家堂屋前,仰视大茅巅。潭静鸟声异,地寒松色鲜。人眠瓮牖月,鹿饮竹门泉。多愧邻高隐,无成又一年。"
湘口送友人,"中流欲暮见湘烟,苇岸无穷接楚田。去雁远冲云梦雪,离人独上洞庭船。风波尽日依山转,星汉通霄向水连。零落梅花过残腊,故园归醉及新年。"
慈恩寺残春,"双林花已尽,叶色占残芳。若问同游客,高年最断肠。"
乐燕行,"良辰且燕乐,乐往不再来。赵瑟正高张,音响清尘埃。一弹和妙讴,吹去绕瑶台。艳雪凌空散,舞罗起徘徊。辉辉发众颜,灼灼叹令才。当喧既无寂,中饮亦停杯。华灯何遽升,驰景忽西颓。高节亦云立,安能滞不回。"
发南康夜泊灨石中,"倦客乘归舟,春溪杳将暮。群林结暝色,孤泊有佳趣。夜山转长江,赤月吐深树。飒飒松上吹,泛泛花间露。险石俯潭涡,跳湍碍沿溯。岂唯垂堂戒,兼以临深惧。稍出回雁峰,明登斩蛟柱。连云向重山,杳未见钟路。"
即事,"白日苍蝇满饭盘,夜间蚊子又成团。每到更深人静后,定来头上咬杨鸾。"
七夕寄张氏兄弟,"新秋牛女会佳期,红粉筵开玉馔时。好与檀郎寄花朵,莫教清晓羡蛛丝。"
谨和谏议罢郡叙怀六韵,"已报东吴政,初捐左契归。天应酬苦节,人不犯寒威。江上思重借,朝端望载饥。紫泥封夜诏,金殿赐春衣。对酒情何远,裁诗思极微。待升熔造日,江海问渔扉。"
道州弘道县主簿知县三年颇著廉慎秩满…赴衡州题其厅事,"为理赖同力,陟明非所任。废田方垦草,新柘未成阴。术浅功难就,人疲感易深。烦君驻归棹,与慰不欺心。"
怀幽期,"清砧击霜天外发,楚僧期到石上月。寒峰深虚独绕尽,夜水浅急不可越。窅机冥智难思量,无尽性月如空王。眼界行处不著我,天花下来惟有香,我今胡为寄他乡。"
春风扇微和,"丽日催迟景,和风扇早春。暖浮丹凤阙,韶媚黑龙津。澹荡迎仙杖,霏微送画轮。绿摇宫柳散,红待禁花新。舞席潜回雪,歌筵暗起尘。幸当阳候律,一顾及佳晨。"
觉公院施鸟石台,"石台置香饭,斋后施诸禽。童子亦知善,众生无惧心。苔痕苍晓露,盘势出香林。锡杖或围绕,吾师一念深。"
"酬郑二司录与李六郎中寒食日相过,同宴见赠","偶因冷节会嘉宾,况是平生心所亲。迎接须矜疏傅老,只供莫笑阮家贫。杯盘狼藉宜侵夜,风景阑珊欲过春。相对喜欢还怅望,同年只有此三人。"
驾出长安,"圣德超千古,皇风扇九围。天回万象出,驾动六龙飞。淑气来黄道,祥云覆紫微。太平多扈从,文物有光辉。"
送鄂渚韦尚书赴镇,"夏口本吴头,重城据上游。戈船转江汉,风月宿汀洲。执宪倾民望,衔恩赴主忧。谁知旧寮属,攀饯泪仍流。"
放歌行,"吾观天地图,世界亦可小。落落大海中,飘浮数洲岛。贤愚与蚁虱,一种同草草。地脉日夜流,天衣有时扫。东山谒居士,了我生死道。目见难噬脐,心通可亲脑。轩皇竟磨灭,周孔亦衰老。永谢当时人,吾将宝非宝。"
题水月台,"平流白日无人爱,桥上闲行若个知。水似晴天天似水,两重星点碧琉璃。"
留别光州王使君建,"杜陵千里外,期在末秋归。既见林花落,须防木叶飞。楚从何地尽,淮隔数峰微。回首余霞失,斜阳照客衣。"
"涧南即事,贻皎上人","弊庐在郭外,素产惟田园。左右林野旷,不闻朝市喧。钓竿垂北涧,樵唱入南轩。书取幽栖事,将寻静者论。"
杂曲歌辞。杨柳枝,"扬子江头烟景迷,隋家宫树拂金堤。嵯峨犹有当时色,半蘸波中水鸟栖。迎得春光先到来,浅黄轻绿映楼台。只缘袅娜多情思,便被春风长请挼。巫峡巫山杨柳多,朝云暮雨远相和。因想阳台无限事,为君回唱竹枝歌。"
初加朝散大夫又转上柱国,"紫微今日烟霄地,赤岭前年泥土身。得水鱼还动鳞鬣,乘轩鹤亦长精神。且惭身忝官阶贵,未敢家嫌活计贫。柱国勋成私自问,有何功德及生人。"
中和乐九章。歌南郊第四,"虔郊上帝,肃事圆丘。龙驾四牡,鸾旗九斿。钟歌晚引,紫炀高浮。日丽苍璧,云飞鸣球。皇之庆矣,万寿千秋。"
西亭早秋送徐员外,"鼎铉辞台座,麾幢领益州。曲池连月晓,横角满城秋。有美皇华使,曾同白社游。今年重相见,偏觉艳歌愁。"
奉和圣制立春日侍宴内殿出剪彩花应制,"剪彩迎初候,攀条故写真。花随红意发,叶就绿情新。嫩色惊衔燕,轻香误采人。应为熏风拂,能令芳树春。"
寄曹松,"旧制新题削复刊,工夫过甚琢琅玕。药中求见黄芽易,诗里思闻白雪难。扣寂颇同心在定,凿空何止发冲冠。夜来月苦怀高论,数树霜边独傍栏。"
毗陵道中,"百年只有百清明,狼狈今年又避兵。烟火谁开寒食禁,簪裾那复丽人行。禾麻地废生边气,草木春寒起战声。渺渺飞鸿天断处,古来还是阖闾城。"
岳阳楼宴王员外贬长沙,"极浦三春草,高楼万里心。楚山晴霭碧,湘水暮流深。忽与朝中旧,同为泽畔吟。停杯试北望,还欲泪沾襟。"
长歌行,"旷野饶悲风,飕飕黄蒿草。系马倚白杨,谁知我怀抱。所是同袍者,相逢尽衰老。北登汉家陵,南望长安道。下有枯树根,上有鼯鼠窠。高皇子孙尽,千载无人过。宝玉频发掘,精灵其奈何。人生须达命,有酒且长歌。"
"重夸州宅旦暮景色,兼酬前篇末句","仙都难画亦难书,暂合登临不合居。绕郭烟岚新雨后,满山楼阁上灯初。人声晓动千门辟,湖色宵涵万象虚。为问西州罗刹岸,涛头冲突近何如。"
赠王屋道士赴诏,"玉皇符诏下天坛,玳瑁头簪白角冠。鹤遣院中童子养,鹿凭山下老人看。法成不怕刀枪利,体实常欺石榻寒。能断世间腥血味,长生只要一丸丹。"
悼诗,"永念难消释,孤怀痛自嗟。雨深秋寂莫,愁引病增加。咽绝风前思,昏濛眼上花。空王应念我,穷子正迷家。"
立春日侍宴内出剪彩花应制,"晓入宜春苑,秾芳吐禁中。剪刀因裂素,妆粉为开红。彩异惊流雪,香饶点便风。裁成识天意,万物与花同。"
别章叟,"平昔同邑里,经年不相思。今日成远别,相对心凄其。"
尚书筵中咏红手帕,"鹤绫三尺晓霞浓,送与东家二八容。罗带绣裙轻好系,藕丝红缕细初缝。别来拭泪遮桃脸,行去包香坠粉胸。无事把将缠皓腕,为君池上折芙蓉。"
汉阴庭树,"掘沟引水浇蔬圃,插竹为篱护药苗。杨柳如丝风易乱,梅花似雪日难消。"
早起,"星汉转寒更,伊余索寞情。钟催归梦断,雁引远愁生。危壁兰光暗,疏帘露气清。闲庭聊一望,海日未分明。"
芳树,"何地早芳菲,宛在长门殿。夭桃色若绶,秾李光如练。啼鸟弄花疏,游蜂饮香遍。叹息春风起,飘零君不见。"
送玉泉道者回山寺,"却忆西峰顶,经行绝爱憎。别来心念念,归去雪层层。石坞寻春笋,苔龛续夜灯。应悲尘土里,追逐利名僧。"
东亭闲望,"东亭尽日坐,谁伴寂寥身。绿桂为佳客,红蕉当美人。笑言虽不接,情状似相亲。不作悠悠想,如何度晚春。"
古鉴,"古鉴含灵气象和,蛟龙盘鼻护金波。隐山道士未曾识,负局先生不敢磨。曾向春窗分绰约,误回秋水照蹉跎。世间纵有应难比,十斛明珠酬未多。"
"维舟秋浦,逢故人张矩同泊","卸帆清夜碧江滨,冉冉凉风动白蘋。波上正吟新霁月,岸头恰见故乡人。共惊别后霜侵鬓,互说年来疾逼身。且饮一壶销百恨,会须遭遇识通津。"
送李道士归山,"秋城临古路,城上望君还。旷野入寒草,独行随远山。授人鸿宝内,将犬白云间。早晚烧丹罢,遥知冰雪寒。"
对芳树,"迢迢芳园树,列映清池曲。对此伤人心,还如故时绿。风条洒馀霭,露叶承新旭。佳人不再攀,下有往来躅。"
青岙山,"灵海泓澄匝翠峰,昔贤心赏已成空。今朝亭馆无遗制,积水沧浪一望中。"
伤春,"两河春草海水清,十年征战城郭腥。乱兵杀儿将女去,二月三月花冥冥。千里无人旋风起,莺啼燕语荒城里。春色不拣墓傍株,红颜皓色逐春去。春去春来那得知,今人看花古人墓,令人惆怅山头路。"
幽上留别令狐侍郎,"自别丘中隐,频年哭路岐。辛勤今若是,少壮岂多时。露滴阴虫苦,秋声远客悲。晚营严鼓角,红叶拂旌旗。北阙虚延望,西林久见思。川流寒水急,云返故山迟。落照游人去,长空独鸟随。不堪风景隔,忠信寡相知。"
宿僧舍,"高僧夜滴芙蓉漏,远客窗含杨柳风。何处相逢话心地,月明身在磬声中。"
送从弟舍人入蜀,"嘉陵江畔饯行车,离袂难分十里余。慷慨莫夸心似铁,留连不觉泪成珠。风光川谷梅将发,音信云天雁未疏。立马举鞭无限意,会稀别远拟何如。"
还京,"朱绂临秦望,皇华赴洛桥。文章南渡越,书奏北归朝。树入江云尽,城衔海月遥。秋风将客思,川上晚萧萧。"
"送珍上人还天竺,兼寄广通上人、秦山人","江寺名天竺,多居蹑远踪。春帆依柳浦,轻履上莲峰。禅子兼三隐,空书共一封。因君达山信,应向白云逢。"
秦中吟十首。歌舞,"秦中岁云暮,大雪满皇州。雪中退朝者,朱紫尽公侯。贵有风雪兴,富无饥寒忧。所营唯第宅,所务在追游。朱门车马客,红烛歌舞楼。欢酣促密坐,醉暖脱重裘。秋官为主人,廷尉居上头。日中为一乐,夜半不能休。岂知阌乡狱,中有冻死囚。"
山鹧鸪词二首,"玉关征戍久,空闺人独愁。寒露湿青苔,别来蓬鬓秋。人坐青楼晚,莺语百花时。愁多人易老,断肠君不知。"
题白石莲花寄楚公,"白石莲花谁所共,六时长捧佛前灯。空庭苔藓饶霜露,时梦西山老病僧。大海龙宫无限地,诸天雁塔几多层。漫夸鹙子真罗汉,不会牛车是上乘。"
温汤客舍,"冬狩温泉岁欲阑,宫城佳气晚宜看。汤熏仗里千旗暖,雪照山边万井寒。君门献赋谁相达,客舍无钱辄自安。且喜礼闱秦镜在,还将妍丑付春官。"
寄栖一上人,"花堑接沧洲,阴云闲楚丘。雨声虽到夜,吟味不如秋。古屋藏花鸽,荒园聚乱流。无机心便是,何用话归休。"
闭门,"闭却闲门卧小窗。更何人与疗膏肓。一生有酒唯知醉,四大无根可预量。骨冷欲针先觉痛,肉顽频灸不成疮。漳滨伏枕文园渴,盗跖纵横似虎狼。"
句,"楚王宫地罗含宅,赖许时时听法来。"
晚渡渭桥寄示京邑游好,"我行背城阙,驱马独悠悠。寥落百年事,裴回万里忧。途遥日向夕,时晚鬓将秋。滔滔俯东逝,耿耿泣西浮。长虹掩钓浦,落雁下星洲。草变黄山曲,花飞清渭流。迸水惊愁鹭,腾沙起狎鸥。一赴清泥道,空思玄灞游。"
奉和御制左丞相说右丞相璟太子少傅乾曜同日上官…赐诗,"审官思共理,多士属惟唐。历选台庭旧,来熙帝业昌。入朝师百辟,论道协三光。垂拱咨元老,亲贤辅少阳。登庸崇礼送,宠德耀宸章。御酒飞觞洽,仙闱雅乐张。荷恩思有报,陈力愧无良。愿罄公忠节,同心奉我皇。"
乙丑岁九月在萧滩镇驻泊两月忽得商马杨迢…因书四十字,"旅寓在江郊,秋风正寂寥。紫泥虚宠奖,白发已渔樵。事往凄凉在,时危志气销。若为将朽质,犹拟杖于朝。"
送罗判官还寿州幕,"君章才五色,知尔得家风。故里旋归驾,寿春思奉戎。天寒长蛇伏,飙烈文虎雄。定颂张征虏,桓桓戡难功。"
看花,"努力少年求好官,好花须是少年看。君看老大逢花树,未折一枝心已阑。"
洛阳,"洛阳昔陷没,胡马犯潼关。天子初愁思,都人惨别颜。清笳去宫阙,翠盖出关山。故老仍流涕,龙髯幸再攀。"
奉使益州至长安发钟阳驿,"跻险方未夷,乘春聊骋望。落花赴丹谷,奔流下青嶂。葳蕤晓树滋,滉漾春江涨。平川看钓侣,狭径闻樵唱。蝶戏绿苔前,莺歌白云上。耳目多异赏,风烟有奇状。峻阻将长城,高标吞巨舫。联翩事羁靮,辛苦劳疲恙。夕济几潺湲,晨登每惆怅。谁念复刍狗,山河独偏丧。"
立春日内出彩花应制,"合殿春应早,开箱彩预知。花迎宸翰发,叶待御筵披。梅讶香全少,桃惊色顿移。轻生承剪拂,长伴万年枝。"
送二季之江东,"初发强中作,题诗与惠连。多惭一日长,不及二龙贤。西塞当中路,南风欲进船。云峰出远海,帆影挂清川。禹穴藏书地,匡山种杏田。此行俱有适,迟尔早归旋。"
同路郎中韩侍御春日题野寺,"寺前山远古陂宽,寺里人稀春草寒。何事最堪悲色相,折花将与老僧看。"
东下三旬苦于风土马上戏作,"路绕函关东复东,身骑征马逐惊蓬。天池辽阔谁相待,日日虚乘九万风。"
逐臭苍蝇,"逐臭苍蝇岂有为,清蝉吟露最高奇。多藏苟得何名富,饱食嗟来未胜饥。穷寂不妨延寿考,贪狂总待算毫厘。首阳山翠千年在,好奠冰壶吊伯夷。"
春夜闻笛,"寒山吹笛唤春归,迁客相看泪满衣。洞庭一夜无穷雁,不待天明尽北飞。"
宿四明山,"黎洲老人命余宿,杳然高顶浮云平。下视不知几千仞,欲晓不晓天鸡声。"
送杨千牛趁岁赴汝南郡觐省便成婚,"问吉转征鞍,安仁道姓潘。归期明主赐,别酒故人欢。珠箔障炉暖,狐裘耐腊寒。汝南遥倚望,早去及春盘。"
相和歌辞。猛虎行,"南山北山树冥冥,猛虎白日绕林行。向晚一身当道食,山中麋鹿尽无声。年年养子在深谷,雌雄上山不相逐。谷中近窟有山村,长向村家取黄犊。五陵年少不敢射,空来林下看行迹。"
春园即事,"宿雨乘轻屐,春寒著弊袍。开畦分白水,间柳发红桃。草际成棋局,林端举桔槔。还持鹿皮几,日暮隐蓬蒿。"
偶书,"日出扶桑一丈高,人间万事细如毛。野夫怒见不平处,磨损胸中万古刀。"
佚句,"只向国门安四海,不离乡井拜三公。"
涂中寄薛中裕,"贫交千里外,失路更伤离。晓泪芳草尽,夜魂明月知。空山连野外,寒鸟下霜枝。此景正寥落,为君玄发衰。"
答湖州迦叶司马问白是何人,"青莲居士谪仙人,酒肆藏名三十春。湖州司马何须问,金粟如来是后身。"
赠兰若僧,"一身禅诵苦,洒扫古花宫。静室门常闭,深萝月不通。悬灯乔木上,鸣磬乱幡中。附入高僧传,长称二远公。"
酒德,"酒是古明镜,辗开小人心。醉见异举止,醉闻异声音。酒功如此多,酒屈亦以深。罪人免罪酒,如此可为箴。"
夜归孤山寺却寄卢郎中,"青山有志路犹赊,心在琴书自忆家。醉别庾楼山色晓,夜归萧寺月光斜。落帆露湿回塘柳,别院风惊满地花。他日此身须报德,莫言空爱旧烟霞。"
同白二十二赠王山人,"爱名之世忘名客,多事之时无事身。古老相传见来久,岁年虽变貌常新。飞章上达三清路,受箓平交五岳神。笑听咚咚朝暮鼓,只能催得市朝人。"
蜀桐,"玉垒高桐拂玉绳,上含非雾下含冰。枉教紫凤无栖处,斫作秋琴弹坏陵。"
余昔自西滨得兰数本移艺于庭亦既逾岁…遂寄情于此,"寓赏本殊致,意幽非我情。吾常有流浅,外物无重轻。各言艺幽深,彼美香素茎。岂为赏者设,自保孤根生。易地无赤株,丽土亦同荣。赏际林壑近,泛余烟露清。余怀既郁陶,尔类徒纵横。妍蚩苟不信,宠辱何为惊。贞隐谅无迹,激时犹拣名。幽丛霭绿畹,岂必怀归耕。"
十离诗。珠离掌,"皎洁圆明内外通,清光似照水晶宫。只缘一点玷相秽,不得终宵在掌中。"
出东阳道中作,"马首寒山黛色浓,一重重尽一重重。醉醒已在他人界,犹忆东阳昨夜钟。"
赠质上人,"枿坐云游出世尘,兼无瓶钵可随身。逢人不说人间事,便是人间无事人。"
杂曲歌辞。伊川歌第四,"千里东归客,无心忆旧游。挂帆游白水,高枕到青州。"
杂曲歌辞。伊川歌第一,"秋风明月独离居,荡子从戎十载馀。征人去日殷勤属,归雁来时数寄书。"
夏日叹,"夏日出东北,陵天经中街。朱光彻厚地,郁蒸何由开。上苍久无雷,无乃号令乖。雨降不濡物,良田起黄埃。飞鸟苦热死,池鱼涸其泥。万人尚流冗,举目唯蒿莱。至今大河北,化作虎与豺。浩荡想幽蓟,王师安在哉。对食不能餐,我心殊未谐。眇然贞观初,难与数子偕。"
寄膳部李郎中昌符,"鄠郊陪野步,早岁偶因诗。自后吟新句,长愁减旧知。静灯微落烬,寒砚旋生澌。夜夜冥搜苦,那能鬓不衰。"
战城南,"风沙刮地塞云愁,平旦交锋晚未休。白骨又沾新战血,青天犹列旧旄头。"
看梦得题答李侍郎诗诗中有文星之句因戏和之,"看题锦绣报琼瑰,俱是人天第一才。好遣文星守躔次,亦须防有客星来。"
步虚词,"迥步游三洞,清心礼七真。飞符超羽翼,焚火醮星辰。残药沾鸡犬,灵香出凤麟。壶中无窄处,愿得一容身。"
沈彬圹篆,"佳城今已开,虽开不葬埋。漆灯犹示灭,留待沈彬来。"
和李员外扈驾幸温泉宫,"未央月晓度疏钟,凤辇时巡出九重。雪霁山门迎瑞日,云开水殿候飞龙。经寒不入宫中树,佳气常薰仗外峰。遥羡枚皋扈仙跸,偏承霄汉渥恩浓。"
秋夜山中思归送友人,"萧条对秋色,相忆在云泉。木落病身起,潮平归思悬。凉钟山顶寺,暝火渡头船。此地非吾土,淹留又一年。"
登历下古城员外孙新亭,"吾宗固神秀,体物写谋长。形制开古迹,曾冰延乐方。太山雄地理,巨壑眇云庄。高兴汩烦促,永怀清典常。含弘知四大,出入见三光。负郭喜粳稻,安时歌吉祥。"
横吹曲辞。关山月,"月生西海上,气逐边风壮。万里度关山,苍茫非一状。汉兵开郡国,胡马窥亭障。夜夜闻悲笳,征人起南望。"
山中寄韦钲,"懒成身病日,因醉卧多时。送客出谿少,读书终卷迟。幽窗闻坠叶,晴景见游丝。早晚来收药,门前有紫芝。"
咏子规,"千年冤魄化为禽,永逐悲风叫远林。愁血滴花春艳死,月明飘浪冷光沉。凝成紫塞风前泪,惊破红楼梦里心。肠断楚词归不得,剑门迢递蜀江深。"
虢州逢侯钊同寻南观因赠别,"相见翻惆怅,应怜责废官。过深惭禄在,识浅赖刑宽。独失耕农业,同思弟侄欢。衰贫羞客过,卑束会君难。放鹤登云壁,浇花绕石坛。兴还江海上,迹在是非端。林密风声细,山高雨色寒。悠然此中别,宾仆亦阑干。"
寄唁张乔喻坦之,"何事尽参差,惜哉吾子诗。日令销此道,天亦负明时。有路当重振,无门即不知。何当见尧日,相与啜浇漓。"
太湖石,"烟翠三秋色,波涛万古痕。削成青玉片,截断碧云根。风气通岩穴,苔文护洞门。三峰具体小,应是华山孙。"
题白鹤庙,"平生心事向玄关,一入仙乡似旧山。白鹤唳空晴眇眇,丹沙流涧暮潺潺。尝嗟多病嫌中药,拟问真经乞小还。满洞烟霞互陵乱,何峰台榭是萧闲。"
秋夜棹舟访李隐君,"望月忆披襟,长溪柳半阴。高斋初酿酒,孤棹远携琴。犬吠秋山迥,鸡鸣晓树深。开门更欹枕,谁识野人心。"
江上吟元八绝句,"大江深处月明时,一夜吟君小律诗。应有水仙潜出听,翻将唱作步虚词。"
奉酬袭美病中见寄,"逢花逢月便相招,忽卧云航隔野桥。春恨与谁同酩酊,玄言何处问逍遥。题诗石上空回笔,拾蕙汀边独倚桡。早晚却还岩下电,共寻芳径结烟条。"
送水部张郎中彦回宰洛阳,"何逊兰休握,陶潜柳正垂。官清真塞诏,事简好吟诗。春漏怀丹阙,凉船泛碧伊。已虚西阁位,朝夕凤书追。"
乙巳岁愚春秋四十九辞疾拜章将免左掖重阳独登上方,"雪鬓不禁镊,知非又此年。退居还有旨,荣路免妨贤。落落鸣蛩鸟,晴霞度雁天。自无佳节兴,依旧菊篱边。"
奉和幸长安故城未央宫应制,"汉宫千祀外,轩驾一来游。夷荡长如此,威灵不复留。凭高睿赏发,怀古圣情周。寒向南山敛,春过北渭浮。土功昔云盛,人英今所求。幸听熏风曲,方知霸道羞。"
送衢州崔员外,"笑分铜虎别京师,岭下山川想到时。红树暗藏殷浩宅,绿萝深覆偃王祠。风茅向暖抽书带,露竹迎风舞钓丝。休指岩西数归日,知君已负白云期。"
赠钱征君少阳,"白玉一杯酒,绿杨三月时。春风馀几日,两鬓各成丝。秉烛唯须饮,投竿也未迟。如逢渭川猎,犹可帝王师。"
竹,"篱外清阴接药阑,晓风交戛碧琅玕。子猷死后知音少,粉节霜筠谩岁寒。"
咏史诗。章华台,"茫茫衰草没章华,因笑灵王昔好奢。台土未干箫管绝,可怜身死野人家。"
"独游西斋,寄崔主簿","同心忽已别,昨事方成昔。幽径还独寻,绿苔见行迹。秋斋正萧散,烟水易昏夕。忧来结几重,非君不可释。"
句,"谁云隼旟吏,长对虎头岩。"
峨眉山月歌,"峨眉山月半轮秋,影入平羌江水流。夜发清溪向三峡,思君不见下渝州。"
江行夜泊,"白浪连空极渺漫,孤舟此夜泊中滩。岳阳秋霁寺钟远,渡口月明渔火残。绿绮韵高湘女怨,青葭色映水禽寒。乡遥楚国生归思,欲曙山光上木兰。"
江楼作,"凭槛见天涯,非秋亦可悲。晚天帆去疾,春雪燕来迟。山水分乡县,干戈足别离。南人废耕织,早晚罢王师。"
题杜宾客新丰里幽居,"退迹依三径,辞荣继二疏。圣情容解印,帝里许悬车。已去龙楼籍,犹分御廪储。风泉输耳目,松竹助玄虚。调护心常在,山林意有馀。应嗤紫芝客,远就白云居。"
杂曲歌辞。妾薄命,"妾年初二八,两度嫁狂夫。薄命今犹在,坚贞扫地无。"
奉和送金城公主适西蕃应制,"星汉下天孙,车服降殊蕃。匣中词易切,马上曲虚繁。关塞移朱帐,风尘暗锦轩。箫声去日远,万里望河源。"
送李正字之蜀,"已献甘泉赋,仍登片玉科。汉官新组绶,蜀国旧烟萝。剑壁秋云断,巴江夜月多。无穷别离思,遥寄竹枝歌。"
"所居寺院凉夜书情,呈上吕和叔温郎中","庾公念病宜清暑,遣向僧家占上方。月光似水衣裳湿,松气如秋枕簟凉。幸以薄才当客次,无因弱羽逐鸾翔。何由一示云霄路,肠断星星两鬓霜。"
七夕,"传道仙星媛,年年会水隅。停梭借蟋蟀,留巧付蜘蛛。去昼从云请,归轮伫日输。莫言相见阔,天上日应殊。"
望九华寄池阳太守,"造华峰峰异,宜教岳德谦。灵踪载籍古,怪刃刺云尖。盘蹙陵阳壮,孤标建邺瞻。霁馀堪洗目,青出谢家檐。"
听弹琴,"泠泠七丝上,静听松风寒。古调虽自爱,今人多不弹。"
酬秦系山人戏赠,"正论禅寂忽狂歌,莫是尘心颠倒多。白足行花曾不染,黄囊贮酒欲如何。"
江上送女道士褚三清游南岳,"吴江女道士,头戴莲花巾。霓衣不湿雨,特异阳台云。足下远游履,凌波生素尘。寻仙向南岳,应见魏夫人。"
柳谷道中作却寄,"马前红叶正纷纷,马上离情断杀魂。晓发独辞残月店,暮程遥宿隔云村。心如岳色留秦地,梦逐河声出禹门。莫怪苦吟鞭拂地,有谁倾盖待王孙。"
金陵酒肆留别,"风吹柳花满店香,吴姬压酒唤客尝。金陵子弟来相送,欲行不行各尽觞。请君试问东流水,别意与之谁短长。"
六朝门。谢举,"叛奴逃数岂堪留,忠节曾无肯到头。朱异早能同远见,青衫宁假帝登楼。"
越中赠别,"东越相逢几醉眠,满楼明月镜湖边。别离吟断西陵渡,杨柳秋风两岸蝉。"
莺,"暖辞云谷背残阳,飞下东风翅渐长。却笑金笼是羁绊,岂知瑶草正芬芳。晓逢溪雨投红树,晚啭宫楼泣旧妆。何事离人不堪听,灞桥斜日袅垂杨。"
酒醒,"睡觉花阴芳草软,不知明月出墙东。杯盘狼藉人何处,聚散空惊似梦中。"
送陆贽擢第还苏州,"乡路归何早,云间喜擅名。思亲卢橘熟,带雨客帆轻。夜火临津驿,晨钟隔浦城。华亭养仙羽,计日再飞鸣。"
题僧梦微房,"东海日未出,九衢人已行。吾师无事坐,苔藓入门生。雨过闲花落,风来古木声。天台频说法,石壁欠题名。"
秋夜长,"秋天如水夜未央,天汉东西月色光。愁人不寐畏枕席,暗虫唧唧绕我傍。荒城为村无更声,起看北斗天未明。白露满田风袅袅,千声万声鹖鸟鸣。"
莺雏,"双莺衔野蝶,枝上教雏飞。避日花阴语,愁风竹里啼。须防美人赏,为尔好毛衣。"
送友人之永嘉,"长贫知不易,去计拟何逃。相对人愁别,经过几处劳。城连沙岫远,山断夏云高。犹想成诗处,秋灯半照涛。"
"山寺见杨少卿书壁,因题其尾","少卿真迹满僧居,只恐钟王也不如。为报远公须爱惜,此书书后更无书。"
沈询,"莫打南来雁,从他向北飞。打时双打取,莫遣两分离。"
书崔少府居,"鲁史蜀琴旁,陶然举一觞。夕阳明岛屿,秋水浅池塘。世乱怜官替,家贫值岁荒。前峰亦曾宿,知有辟寒方。"
贵游,"绣衣公子宴池塘,淑景融融万卉芳。珠翠照天春未老,管弦临水日初长。风飘柳线金成穗,雨洗梨花玉有香。醉后不能离绮席,拟凭青帝系斜阳。"
幸白鹿观应制,"驻跸三天路,回旃万仞谿。真庭群帝飨,洞府百灵栖。玉酒仙垆酿,金方暗壁题。伫看青鸟入,还陟紫云梯。"
赠房卢氏琯,"达人无不可,忘己爱苍生。岂复少十室,弦歌在两楹。浮人日已归,但坐事农耕。桑榆郁相望,邑里多鸡鸣。秋山一何净,苍翠临寒城。视事兼偃卧,对书不簪缨。萧条人吏疏,鸟雀下空庭。鄙夫心所尚,晚节异平生。将从海岳居,守静解天刑。或可累安邑,茅茨君试营。"
三妇诗,"大妇刺绣文,中妇缝罗裙。小妇无所作,娇歌遏行云。丈人且安坐,金炉香正薰。"
始背洛城秋郊瞩目奉怀台中诸侍御,"薄游忝霜署,直指戒冰心。荔浦方南纪,蘅皋暂北临。山晴关塞断,川暮广城阴。场圃通圭甸,沟塍碍石林。野童来捃拾,田叟去讴吟。蟋蟀秋风起,蒹葭晚露深。帝城犹郁郁,征传几駸駸。回忆披书地,劳歌谢所钦。"
自考功员外授给事中,"南省推丹地,东曹拜琐闱。惠移双管笔,恩降五时衣。出入宜真选,遭逢每滥飞。器惭公理拙,才谢子云微。案牍遗常礼,朋僚隔等威。上台行揖让,中禁动光辉。旭日千门起,初春八舍归。赠兰闻宿昔,谈树隐芳菲。何幸盐梅处,唯忧对问机。省躬知任重,宁止冒荣非。"
经夫差庙,"姑苏城畔千年木,刻作夫差庙里神。冠盖寂寥尘满室,不知箫鼓乐何人。"
郊庙歌辞。享龙池乐章。第一章,"恭闻帝里生灵沼,应报明君鼎业新。既协翠泉光宝命,还符白水出真人。此时舜海潜龙跃,此地尧河带马巡。独有前池一小雁,叨承旧惠入天津。"
秋怀,"下帷长日尽,虚馆早凉生。芳草犹未荐,如何蜻蛚鸣。秋风已振衣,客去何时归。为问当途者,宁知心有违。"
寄远,"槐欲成阴分袂时,君期十日复金扉。槐今落叶已将尽,君向远乡犹未归。化石早曾闻节妇,沉湘何必独灵妃。须知此意同生死,不学他人空寄衣。"
奉陪韦中丞使君游鹤林寺,"古寺传灯久,层城闭阁闲。香花同法侣,旌旆入深山。寒磬虚空里,孤云起灭间。谢公忆高卧,徒御欲东还。"
"冬到金华山观,因得故拾遗陈公学堂遗迹","涪右众山内,金华紫崔嵬。上有蔚蓝天,垂光抱琼台。系舟接绝壁,杖策穷萦回。四顾俯层巅,澹然川谷开。雪岭日色死,霜鸿有馀哀。焚香玉女跪,雾里仙人来。陈公读书堂,石柱仄青苔。悲风为我起,激烈伤雄才。"
宴春源,"源向春城花几重,江明深翠引诸峰。与君醉失松溪路,山馆寥寥传暝钟。"
相和歌辞。湖边采莲妇,"小姑织白纻,未解将人语。大嫂采芙蓉,溪湖千万重。长兄行不在,莫使外人逢。愿学秋胡妇,真心比古松。"
"除官行至昭应,闻友人出官因寄","贱子来千里,明公去一麾。可能休涕泪,岂独感恩知。草木穷秋后,山川落照时。如何望故国,驱马却迟迟。"
警急,"才名旧楚将,妙略拥兵机。玉垒虽传檄,松州会解围。和亲知拙计,公主漫无归。青海今谁得,西戎实饱飞。"
兴平县野中得落星石移置县斋,"的的堕芊苍,茫茫不记年。几逢疑虎将,应逐犯牛仙。择地依兰畹,题诗间锦钱。何时成五色,却上女娲天。"
享惠昭太子庙乐章,"既洁酒醴,聿陈熟腥。肃将震念,昭格储灵。展矣礼典,薰然德馨。愔愔管磬,亦具是听。"
与颜钱塘登障楼望潮作,"百里闻雷震,鸣弦暂辍弹。府中连骑出,江上待潮观。照日秋云迥,浮天渤澥宽。惊涛来似雪,一坐凛生寒。"
七夕赋咏成篇,"皎皎宵月丽秋光,耿耿天津横复长。停梭且复留残纬,拂镜及早更新妆。彩凤齐驾初成辇,雕鹊填河已作梁。虽喜得同今夜枕,还愁重空明日床。"
送韦瑶校书赴越,"寄家临禹穴,乘传出秦关。霜落橘满地,潮来帆近山。相门宾益贵,水国事多闲。晨省高堂后,余欢杯酒间。"
仪坤庙乐章,"酌郁既灌,取萧方爇,笾豆静器,簠簋芬飶。鱼腊荐美,牲牷表絜。是戢是将,载迎载列。"
送知己,"郡清官舍冷,枕席溅山泉。药气来人外,灯光到鹤边。梦秦书印斗,思越画渔船。掷笏南归去,波涛路几千。"
伤秋,"林僻来人少,山长去鸟微。高秋收画扇,久客掩荆扉。懒慢头时栉,艰难带减围。将军犹汗马,天子尚戎衣。白蒋风飙脆,殷柽晓夜稀。何年减豺虎,似有故园归。"
昭应官舍,"绕厅春草合,知道县家闲。行见雨遮院,卧看人上山。避风新浴后,请假未醒间。朝客轻卑吏,从他不往还。"
奉诚园闻笛,"曾绝朱缨吐锦茵,欲披荒草访遗尘。秋风忽洒西园泪,满目山阳笛里人。"
三年为刺史二首,"三年为刺史,无政在人口。唯向城郡中,题诗十余首。惭非甘棠咏,岂有思人不。三年为刺史,饮冰复食檗。唯向天竺山,取得两片石。此抵有千金,无乃伤清白。"
寺中赏花应制,"东风万里送香来,上界千花向日开。却笑霞楼紫芝侣,桃源深洞访仙才。"
送王端公入奏上都,"旧国无家访,临歧亦羡归。途经百战后,客过二陵稀。秋草通征骑,寒城背落晖。行当蒙顾问,吴楚岁频饥。"
送李馀及第归蜀,"从得高科名转盛,亦言归去满城知。发时谁不开筵送,到处人争与马骑。剑路红蕉明栈阁,巴村绿树荫神祠。乡中后辈游门馆,半是来求近日诗。"
梅里旅夕,"沧洲东望路,旅棹怆羁游。枫浦蝉随岸,沙汀鸥转流。露天星上月,水国夜生秋。谁忍持相忆,南归一叶舟。"
惜花,"濛濛庭树花,坠地无颜色。日暮东风起,飘扬玉阶侧。残蕊在犹稀,青条耸复直。为君结芳实,令君勿叹息。"
海棠,"著雨胭脂点点消,半开时节最妖娆。谁家更有黄金屋,深锁东风贮阿娇。"
真娘墓,"武丘山下冢累累,松柏萧条尽可悲。何事世人偏重色,真娘墓上独题诗。"
送人赴举,"分有争忘得,时来须出山。白云终许在,清世莫空还。驿树秋声健,行衣雨点斑。明年从月里,满握度春关。"
春秋战国门。师旷,"老能劝学照馀生,似夜随灯到处明。往行前言如不见,暗中无烛若为行。"
秋霁潼关驿亭,"霁色明高巘,关河独望遥。残云归太华,疏雨过中条。鸟散绿萝静,蝉鸣红树凋。何言此时节,去去任蓬飘。"
郊庙歌辞。周郊祀乐章。昭顺乐,"五兵勿用,万国咸安。告功圆盖,受命云坛。乐鸣凤律,礼备鸡竿。神光欲降,众目遐观。"
旅次寄湖南张郎中,"闭门茅底偶为邻,北阮那怜南阮贫。却是梅花无世态,隔墙分送一枝春。"
晚秋登佛川南峰怀裴例,"登岭望落日,眇然伤别魂。亭皋秋色遍,游子在荆门。世故东西客,山空断续猿。此心谁复见,寂寞偶芳荪。"
过五丈原,"铁马云雕久绝尘,柳阴高压汉营春。天晴杀气屯关右,夜半妖星照渭滨。下国卧龙空误主,中原逐鹿不因人。象床锦帐无言语,从此谯周是老臣。"
早上五盘岭,"平旦驱驷马,旷然出五盘。江回两崖斗,日隐群峰攒。苍翠烟景曙,森沉云树寒。松疏露孤驿,花密藏回滩。栈道谿雨滑,畬田原草干。此行为知己,不觉蜀道难。"
"游平泉宴浥涧,宿香山石楼,赠座客","逸少集兰亭,季伦宴金谷。金谷太繁华,兰亭阙丝竹。何如今日会,浥涧平原曲。杯洒与管弦,贫中随分足。紫鲜林笋嫩,红润园桃熟。采摘助盘筵,芳滋盈口腹。闲吟暮支碧,醉藕春草绿。舞妙艳流风,歌清叩寒玉。古诗惜昼短,劝我令秉烛。是夜勿言归,相携石楼宿。"
和夜题玉泉寺,"岁岁云山玉泉寺,年年车马洛阳尘。风清月冷水边宿,诗好官高能几人。"
哭崔二十四常侍,"貂冠初别九重门,马鬣新封四尺坟。薤露歌词非白雪,旌铭官爵是浮云。伯伦每置随身锸,元亮先为自祭文。莫道高风无继者,一千年内有崔君。"
河南府试十二月乐词。九月,"离宫散萤天似水,竹黄池冷芙蓉死。月缀金铺光脉脉,凉苑虚庭空澹白。露花飞飞风草草,翠锦斓斑满层道。鸡人罢唱晓珑璁,鸦啼金井下疏桐。"
庚午岁九日作,"门底秋苔嫩似蓝,此中消息兴何堪。乱离偷过九月九,头尾算来三十三。云影半晴开梦泽,菊花微暖傍江潭。故人今日在不在,胡雁背风飞向南。"
自云阳归晚泊陆澧宅,"天阴行易晚,前路故人居。孤棹所思久,寒林相见初。闲灯忘夜永,清漏任更疏。明发还须去,离家几岁除。"
送赵都督赴代州得青字,"天官动将星,汉上柳条青。万里鸣刁斗,三军出井陉。忘身辞凤阙,报国取龙庭。岂学书生辈,窗间老一经。"
春秋战国门。再吟,"好龙天为降真龙,及见真龙瘁厥躬。接下不勤徒好士,叶公何异鲁哀公。"
江亭送眉州辛别驾升之,"柳影含云幕,江波近酒壶。异方惊会面,终宴惜征途。沙晚低风蝶,天晴喜浴凫。别离伤老大,意绪日荒芜。"
情书,"饮冰食檗志无功,晋水壶关在梦中。秦镜欲分愁堕鹊,舜琴将弄怨飞鸿。井边桐叶鸣秋雨,窗下银灯暗晓风。书信茫茫何处问,持竿尽日碧江空。"
高司马移竹,"丛居堂下幸君移,翠掩灯窗露叶垂。莫羡孤生在山者,无人看著拂云枝。"
送友人入蜀,"天际蜀门开,西看举别杯。何人不异礼,上客自怀才。夜涧青林发,秋江渌水来。临邛行乐处,莫到白头回。"
观剑南献捷,"遐圻新破虏,名将旧登坛。戎馘西南至,毡裘长幼观。边疆氛已息,矛戟血犹残。紫陌欢声动,丹墀喜气盘。唐虞方德易,卫霍比功难。共睹俘囚入,赓歌万国安。"
寒食忆归,"京中曹局无多事,寒食贫儿要在家。遮莫杏园胜别处,亦须归看傍村花。"
咏史二首,"汉代非良计,西戎世世尘。无何求善马,不算苦生民。外国雠虚结,中华愤莫伸。却教为后耻,昭帝远和亲。留名鲁连去,于世绝遗音。尽爱聊城下,宁知沧海深。偶然飞一箭,无事在千金。回望凌烟阁,何人是此心。"
旅次闻砧,"砧杵谁家夜捣衣,金风淅淅露微微。月中独坐不成寐,旧业经年未得归。"
赠王建,"白君去后交游少,东野亡来箧笥贫。赖有白头王建在,眼前犹见咏诗人。"
秋日有酬,"旧业传家有宝刀,近闻馀力更挥毫。腰间印佩黄金重,卷里诗裁白雪高。宴罢嘉宾迎凤藻,猎归诸将问龙韬。分茅列土才三十,犹拟回头赌锦袍。"
同刘给事城南宴集,"水竹幽闲地,簪缨近侍臣。雍容乘暇日,潇洒出嚣尘。树对思朋鸟,池深入养鳞。管弦高逐吹,歌舞妙含春。老子叨专席,欢邀隔缙绅。此中情不浅,遥寄赏心人。"
答乐天见忆,"与老无期约,到来如等闲。偏伤朋友尽,移兴子孙间。笔底心无毒,杯前胆不豩。唯馀忆君梦,飞过武牢关。"
逢博陵故人彭兵曹,"曲阳分散会京华,见说三年住海涯。别后解餐蓬虆子,向前未识牧丹花。偶逢日者教求禄,终傍泉声拟置家。蹋雪携琴相就宿,夜深开户斗牛斜。"
奉和添酒中六咏。酒枪,"象鼎格仍高,其中不烹饪。唯将煮浊醪,用以资酣饮。偏宜旋樵火,稍近余酲枕。若得伴琴书,吾将著闲品。"
荆南夏夜水楼怀昭丘直上人云梦李莘,"无机成旅逸,中夜上江楼。云尽月如练,水凉风似秋。凫声闻梦泽,黛色上昭丘。不远人情在,良宵恨独游。"
追代卢家人嘲堂内,"道却横波字,人前莫谩羞。只应同楚水,长短入淮流。"
旅中秋月有怀,"久客未还乡,中秋倍可伤。暮天飞旅雁,故国在衡阳。岛外归云迥,林间坠叶黄。数宵千里梦,时见旧书堂。"
雨,"西北云肤起,东南雨足来。灵童出海见,神女向台回。斜影风前合,圆文水上开。十旬无破块,九土信康哉。"
步虚词二首,"阿母种桃云海际,花落子成三千岁。海风吹折最繁枝,跪捧琼盘献天帝。华表千年一鹤归,凝丹为顶雪为衣。星星仙语人听尽,却向五云翻翅飞。"
采菱词,"浊水菱叶肥,清水菱叶鲜。义不游浊水,志士多苦言。潮没具区薮,潦深云梦田。朝随北风去,暮逐南风旋。浦口多渔家,相与邀我船。饭稻以终日,羹莼将永年。方冬水物穷,又欲休山樊。尽室相随从,所贵无忧患。"
暮秋重过山僧院,"却接良宵坐,明河几转流。安禅逢小暑,抱疾入高秋。静室闻玄理,深山可白头。朝朝献林果,亦欲学猕猴。"
夜到泗州酬崔使君,"徐城洪尽到淮头,月里山河见泗州。闻道泗滨清庙磬,雅声今在谢家楼。"
送郭补阙归江阳,"东门春尚浅,杨柳未成阴。雁影愁斜日,莺声怨故林。隋宫江上远,梁苑雪中深。独有怀归客,难为欲别心。"
寄白石师,"白石师何在,师禅白石中。无情云可比,不食鸟难同。屦下苍苔雪,龛前瀑布风。相寻未有计,只是礼虚空。"
秋斋独坐寄乐天兼呈吴方之大夫,"空斋寂寂不生尘,药物方书绕病身。纤草数茎胜静地,幽禽忽至似佳宾。世间忧喜虽无定,释氏销磨尽有因。同向洛阳闲度日,莫教风景属他人。"
赋得寿星见,"玄象今何应,时和政亦平。祥为一人寿,色映九霄明。皎洁垂银汉,光芒近斗城。含规同月满,表瑞得天清。甘露盈条降,非烟向日生。无如此嘉祉,率土荷秋成。"
过故人陈羽山居,"向来携酒共追攀,此日看云独未还。不见山中人半载,依然松下屋三间。峰攒仙境丹霞上,水绕渔矶绿玉湾。却望夏洋怀二妙,满崖霜树晓斑斑。"
冬至酬刘使君,"异乡冬至又今朝,回首家山入梦遥。渐喜一阳从地复,却怜群沴逐冰消。梅含露蕊知迎腊,柳拂宫袍忆候朝。多少故人承宴赏,五云堆里听箫韶。"
夜闻觱篥,"夜闻觱篥沧江上,衰年侧耳情所向。邻舟一听多感伤,塞曲三更欻悲壮。积雪飞霜此夜寒,孤灯急管复风湍。君知天地干戈满,不见江湖行路难。"
送仓部萧员外院长存,"襆被蹉跎老江国,情人邂逅此相逢。不随鸳鹭朝天去,遥想蓬莱台阁重。"
宿武牢关,"行人候晓久裴徊,不待鸡鸣未得开。堪羡寒溪自无事,潺潺一夜宿关来。"
与王录事会张征君姊妹炼师院玩雪兼怀清会上人,"何意廉从事,还来会默仙。寒空惊雪遍,春意入歌偏。瑶草三花发,琼林七叶连。飘飖过柳寺,应满译经前。"
览皎然《渠南乡集》,"学力不相敌,清还仿佛同。高于宝月月,谁得射雕弓。至鉴封姚监,良工遇鲁公。如斯深可羡,千古共清风。"
哭李商隐,"成纪星郎字义山,适归高壤抱长叹。词林枝叶三春尽,学海波澜一夜干。风雨已吹灯烛灭,姓名长在齿牙寒。只应物外攀琪树,便著霓裳上绛坛。虚负凌云万丈才,一生襟抱未曾开。鸟啼花落人何在,竹死桐枯凤不来。良马足因无主踠,旧交心为绝弦哀。九泉莫叹三光隔,又送文星入夜台。"
仪坤庙乐章,"妙算申帷幄,神谋出庙廷。两阶文物备,七德武功成。校猎长杨苑,屯军细柳营。将军献凯入,歌舞溢重城。"
桃源僧舍看花,"前年帝里探春时,寺寺名花我尽知。今日长安已灰烬,忍能南国对芳枝。"
归山留别子侄二首,"车马驱驰人在世,东西南北鹤随云。莫言贫病无留别,百代簪缨将付君。不逐浮云不羡鱼,杏花茅屋向阳居。鹤鸣华表应传语,雁度霜天懒寄书。"
送宋五之问得凉字,"愿言游泗水,支离去二漳。道术君所笃,筌蹄余自忘。雪威侵竹冷,秋爽带池凉。欲验离襟切,岐路在他乡。"
履道春居,"微雨洒园林,新晴好一寻。低风洗池面,斜日拆花心。暝助岚阴重,春添水色深。不如陶省事,犹抱有弦琴。"
题王郎中宣义里新居,"爱君新买街西宅,客到如游鄠杜间。雨后退朝贪种树,申时出省趁看山。门前巷陌三条近,墙内池亭万境闲。见拟移居作邻里,不论时节请开关。"
宣州开元寺南楼,"小楼才受一床横,终日看山酒满倾。可惜和风夜来雨,醉中虚度打窗声。"
无题,"万里风波一叶舟,忆归初罢更夷犹。碧江地没元相引,黄鹤沙边亦少留。益德冤魂终报主,阿童高义镇横秋。人生岂得长无谓,怀古思乡共白头。"
梦中诗,"卜筑郊原古,青山无四邻。扶疏绕屋树,寂寞独归人。"
忆平泉杂咏。忆晚眺,"伊川新雨霁,原上见春山。缑岭晴虹断,龙门宿鸟还。牛羊平野外,桑柘夕烟间。不及乡园叟,悠悠尽日闲。"
徽宗斋会,"高谈阔论若无人,可惜明君不遇真。陛下问臣来日事,请看午未丙丁春。"
送别郑明府,"长头大鼻鬓如雪,早岁连兵剑锋折。千金尽去无斗储,双袖破来空百结。独恋郊扉已十春,高阳酒徒连此身。路傍谁识郑公子,谷口应知汉逸人。儿女相悲探井臼,前功岂在他人后。劝君不得学渊明,且策驴车辞五柳。"
晓望华清宫,"晓看楼殿更鲜明,遥隔朱栏见鹿行。武帝自知身不死,教修玉殿号长生。"
长门怨,"营营孤思通,寂寂长门夜。妾妒亦知非,君恩那不借。携琴就玉阶,调悲声未谐。将心寄明月,流影入君怀。"
简令生日,"祥烟霭霭拂楼台,庆积玄元节后来。已向青阳标四序,便从嵩岳应三台。龟衔玉柄增年算,鹤舞琼筵献寿杯。自顾下儒何以祝,柱天功业济时才。"
谒尧帝庙,"祖龙开国尽遐荒,庙建唐尧镇此邦。山卷白云朝帝座,林疏红日列仙幢。巍巍圣迹陵松峤,荡荡恩波洽桂江。瞻仰威灵共回首,紫霞深处锁轩窗。"
长安春夜宿开元观,"霓裳下晚烟,留客杏花前。遍问人寰事,新从洞府天。长松皆扫月,老鹤不知年。为说蓬瀛路,云涛几处连。"
哭陈歙州,"千秋万古葬平原,素业清风及子孙。旅榇归程伤道路,举家行哭向田园。空山寂寂开新垄,乔木苍苍掩旧门。儒行公才竟何在,独怜棠树一枝存。"
还家,"为客忆归舍,归来还寂寥。壮时看欲过,白首固非遥。独酌几回醉,此愁终不销。犹残鸡与犬,驱去住山椒。"
爱咏诗,"辞章讽咏成千首,心行归依向一乘。坐倚绳床闲自念,前生应是一诗僧。"
宋朝张天觉为相之日有褴缕道人及门求施…留诗于案上云,"捏土为香事有因,世间宜假不宜真。皇朝宰相张天觉,天下云游吕洞宾。"
享太庙乐章。雍和,"崇兹享祀,诚敬兼至。乐以感灵,礼以昭事。粢盛咸絜,牲牷孔备。永言孝思,庶几不匮。"
归来,"旧隐无何别,归来始更悲。难寻白道士,不见惠禅师。草径虫鸣急,沙渠水下迟。却将波浪眼,清晓对红梨。"
游晋祠上李逢吉相公,"不立晋祠三十年,白头重到一凄然。泉声自昔锵寒玉,草色虽秋耀翠钿。少壮同游宁有数,尊荣再会便无缘。相思临水下双泪,寄入并汾向洛川。"
义雀行和朱评事,"玄鸟雄雌俱,春雷惊蛰余。口衔黄河泥,空即翔天隅。一夕皆莫归,哓哓遗众雏。双雀抱仁义,哺食劳劬劬。雏既逦迤飞,云间声相呼。燕雀虽微类,感愧诚不殊。禽贤难自彰,幸得主人书。"
山居乐,"鸾鹤每于松下见,笙歌常向坐中闻。手持十节龙头杖,不指虚空即指云。"
贺王仆射放榜,"文场三化鲁儒生,三十余年振重名。曾忝木鸡夸羽翼,又陪金马入蓬瀛。虽欣月桂居先折,更羡春兰最后荣。欲到龙门看风雨,关防不许暂离营。"
赠初上人,"竹色覆禅栖,幽禽绕院啼。空门无去住,行客自东西。井气春来歇,庭枝雪后低。相看念山水,尽日话曹溪。"
开元杂题七首。照夜白,"雪虬轻骏步如飞,一练腾光透月旗。应笑穆王抛万乘,踏风鞭露向瑶池。"
赠别郑判官,"窜逐勿复哀,惭君问寒灰。浮云本无意,吹落章华台。远别泪空尽,长愁心已摧。二年吟泽畔,憔悴几时回。"
寒食日过枣团店,"寒食枣团店,春低杨柳枝。酒香留客住,莺语和人诗。困立攀花久,慵行上马迟。若为将此意,前字与僧期。"
秋日作,"端居值秋节,此日更愁辛。寂寞无一事,蒿莱通四邻。闭门生白发,回首忆青春。岁月不相待,交游随众人。云霄何处托,愚直有谁亲。举酒聊自劝,穷通信尔身。"
送吕郎中赴沧州,"出守沧州去,西风送旆旌。路遥经几郡,地尽到孤城。拜庙千山绿,登楼遍海清。何人共东望,日向积涛生。"
咏史诗。细柳营,"文帝銮舆劳北征,条侯此地整严兵。辕门不峻将军令,今日争知细柳营。"
秋晚,"烟景淡濛濛,池边微有风。觉寒蛩近壁,知暝鹤归笼。长貌随年改,衰情与物同。夜来霜厚薄,梨叶半低红。"
淮阳感怀,"金风荡初节,玉露凋晚林。此夕穷涂士,郁陶伤寸心。野平葭苇合,村荒藜藿深。眺听良多感,徙倚独沾襟。沾襟何所为,怅然怀古意。秦俗犹未平,汉道将何冀。樊哙市井徒,萧何刀笔吏。一朝时运会,千古传名谥。寄言世上雄,虚生真可愧。"
月中宿云居寺上方,"虚閤披衣坐,寒阶踏叶行。众星中夜少,圆月上方明。霭尽无林色,暄余有涧声。只应愁恨事,还逐晓光生。"
雩祀乐章。舒和,"凤曲登歌调令序,龙雩集舞泛祥风。彩旞云回昭睿德,朱干电发表神功。"
南郊文武出入舒和之乐,"祝史辞正,人神庆叶。福以德昭,享以诚接。六变云备,百礼斯浃。祀事孔明,祚流万叶。"
咏史诗。番禺,"重冈复岭势崔巍,一卒当关万卒回。不是大夫多辨说,尉他争肯筑朝台。"
醉中见微之旧卷有感,"今朝何事一沾襟,检得君诗醉后吟。老泪交流风病眼,春笺摇动酒杯心。银钩尘覆年年暗,玉树泥埋日日深。闻道墓松高一丈,更无消息到如今。"
杂曲歌辞。结客少年场行,"幽并侠少年,金络控连钱。窃符方救赵,击筑正怀燕。轻生辞凤阙,挥袂上祁连。陆离横宝剑,出没惊徂旃。蒙轮恒顾敌,超乘忽争先。摧枯逾百战,拓地远三千。骨都魂已散,楼兰首复传。龙城含晓雾,瀚海隔遥天。歌吹金微返,振旅玉门旋。烽火今已息,非复照甘泉。"
旅眠,"内外都无隔,帷屏不复张。夜眠兼客坐,同在火炉床。"
七老会诗,"闲居同会在三春,大抵愚年最出群。霜鬓不嫌杯酒兴,白头仍爱玉炉熏。裴回玩柳心犹健,老大看花意却勤。凿落满斟判酩酊,香囊高挂任氤氲。搜神得句题红叶,望景长吟对白云。今日交情何不替,齐年同事圣明君。"
答友问,"大圭廉不割,利剑用不缺。当其斩马时,良玉不如铁。置铁在洪炉,铁消易如雪。良玉同其中,三日烧不热。君疑才与德,咏此知优劣。"
小松,"小松初数尺,未有直生枝。闲即傍边立,看多长却迟。"
宿裴氏溪居怀厉玄先辈,"树下孤石坐,草间微有霜。同人不同北,云鸟自南翔。迢递夜山色,清泠泉月光。西风耿离抱,江海遥相望。"
赠李龟年,"青春事汉主,白首入秦城。遍识才人字,多知旧曲名。风流随故事,语笑合新声。独有垂杨树,偏伤日暮情。"
奉送三兄,"分无佳丽敌西施,敢有文章替左司。随分笙歌聊自乐,等闲篇咏被人知。花边妓引寻香径,月下僧留宿剑池。可惜当时好风景,吴王应不解吟诗。"
奉和圣制潼关口号应制,"天德平无外,关门东复西。不将千里隔,何用一丸泥。"
送张骠骑邠宁行营,"宝马雕弓金仆姑,龙骧虎视出皇都。扬鞭莫怪轻胡虏,曾在渔阳敌万夫。"
春老,"欲随年少强游春,自觉风光不属身。歌舞屏风花障上,几时曾画白头人。"
三月三日,"画堂三月初三日,絮扑窗纱燕拂檐。莲子数杯尝冷酒,柘枝一曲试春衫。阶临池面胜看镜,户映花丛当下帘。指点楼南玩新月,玉钩素手两纤纤。"
即事,"见月连宵坐,闻风尽日眠。室香罗药气,笼暖焙茶烟。鹤啄新晴地,鸡栖薄暮天。自看淘酒米,倚杖小池前。"
送陈允初卜居麻园,"欲向麻源隐,能寻谢客踪。空山几千里,幽谷第三重。茅宇宁须葺,荷衣不待缝。因君见往事,为我谢乔松。"
秋风生桂枝,"寒桂秋风动,萧萧自一枝。方将击林变,不假舞松移。散翠幽花落,摇青密叶离。哀猿惊助褭,花露滴争垂。遗韵连波聚,流音万木随。常闻小山里,逋客最先知。"
寄刘侍御,"衣多苔藓痕,犹拟更趋门。自夏虽无病,经秋不过原。积泉留岱鸟,叠岫隔巴猿。琴月西斋集,如今岂复言。"
蝴蝶三首,"不并难飞茧里蛾,有花芳处定经过。天风相送轻飘去,却笑蜘蛛谩织罗。苒苒双双拂画栏,佳人偷眼再三看。莫欺翼短飞长近,试就花间扑已难。ｒ栩无因系得他,野园荒径一何多。不闻丝竹谁教舞,应仗流莺为唱歌。"
"岁暮枉衢州张使君书并诗,因以长句报之","西州彼此意何如,官职蹉跎岁欲除。浮石潭边停五马,望涛楼上得双鱼。万言旧手才难敌,五字新题思有余。贫薄诗家无好物,反投桃李报琼琚。"
赠人,"或棹孤舟或杖藜,寻常适意钓长溪。草堂竹径在何处,落日孤烟寒渚西。"
三闾庙,"为嫌朝野尽陶陶,不觉官高怨亦高。憔悴莫酬渔父笑,浪交千载咏离骚。"
鸿沟,"相持未定各为君,秦政山河此地分。力尽乌江千载后,古沟芳草起寒云。"
静夜思,"床前明月光,疑是地上霜。举头望明月,低头思故乡。"
赋凌云寺二首,"闻说凌云寺里苔,风高日近绝纤埃。横云点染芙蓉壁,似待诗人宝月来。闻说凌云寺里花,飞空绕磴逐江斜。有时锁得嫦娥镜,镂出瑶台五色霞。"
立秋日悲怀,"清晓上高台,秋风今日来。又添新节恨,犹抱故年哀。泪岂挥能尽,泉终闭不开。更伤春月过,私服示无缞。"
和长安郭明府与友人县中会饮,"一尊清酒两人同,好在街西水县中。自恨病身相去远,此时闲坐对秋风。"
长安晴望,"翠屏山对凤城开,碧落摇光霁后来。回识六龙巡幸处,飞烟闲绕望春台。"
隋宫怀古,"废宫深苑路,炀帝此东行。往事馀山色,流年是水声。古墙丹雘尽,深栋黑煤生。惆怅从今客,经过未了情。"
香山下卜居,"老须为老计,老计在抽簪。山下初投足,人间久息心。乱藤遮石壁,绝涧护云林。若要深藏处,无如此处深。"
闻王员外新恩有寄,"欲退无因贵逼来,少仪官美右丞才。青袍早许淹花幕,霜简方闻谢柏台。金诺静宜资讲诵,玉山寒称奉尊罍。西峰有客思相贺,门隔潇湘雪未开。"
宿青阳驿,"空山摇落三秋暮,萤过疏帘月露团。寂寞银灯愁不寐,萧萧风竹夜窗寒。"
秋暮送裴垍员外刺婺州,"婺女星边气不秋,金华山水似瀛州。含香太守心清净,去与神仙日日游。"
送岳州司马弟之任,"岳阳天水外,念尔一帆过。野墅人烟迥,山城雁影多。有时巫峡色,终日洞庭波。丞相今为郡,应无劳者歌。"
子夜四时歌。春,"山连翠羽屏,草接烟华席。望尽南飞燕,佳人断消息。"
送平澹然判官,"不识阳关路,新从定远侯。黄云断春色,画角起边愁。瀚海经年到,交河出塞流。须令外国使,知饮月氏头。"
宿严维宅送包七,"江湖同避地,分手自依依。尽室今为客,经秋空念归。岁储无别墅,寒服羡邻机。草色村桥晚,蝉声江树稀。夜凉宜共醉,时难惜相违。何事随阳侣,汀洲忽背飞。"
吊国殇,"徒言人最灵,白骨乱纵横。如何当春死,不及群草生。尧舜宰乾坤,器农不器兵。秦汉盗山岳,铸杀不铸耕。天地莫生金,生金人竞争。"
紫藤树,"紫藤挂云木,花蔓宜阳春。密叶隐歌鸟,香风留美人。"
送郑丞之罗浮中习业,"百年泛飘忽,万事系衰荣。高鸿脱矰缴,达士去簪缨。始从天目游,复作罗浮行。云卧石林密,月窥花洞明。全形在气和,习默凭境清。夙秘绛囊诀,屡投金简名。钟管促离觞,烟霞随去程。何当真府内,重得款平生。"
暮寒,"雾隐平郊树,风含广岸波。沉沉春色静,惨惨暮寒多。戍鼓犹长击,林莺遂不歌。忽思高宴会,朱袖拂云和。"
秋夕与王处士话别,"微灯照寂寥,此夕正迢迢。丹桂得已晚,故山归尚遥。虫声移暗壁,月色动寒条。此去如真隐,期君试一瓢。"
伤冯秀才,"旅葬不可问,茫茫西陇头。水云青草湿,山月白杨愁。琴信有时罢,剑伤无处留。淮南旧烟月,孤棹更逢秋。"
石竹咏,"萋萋结绿枝,晔晔垂朱英。常恐零露降,不得全其生。叹息聊自思,此生岂我情。昔我未生时,谁者令我萌。弃置勿重陈,委化何足惊。"
时人号王丘、崔沔语,"丘山岌岌连天峻,沔水澄澄彻底清。"
和元八侍御升平新居四绝句。看花屋,"忽惊映树新开屋,却似当檐故种花。可惜年年红似火,今春始得属元家。"
登巴陵开元寺西阁赠衡岳僧方外,"衡岳有开士,五峰秀贞骨。见君万里心,海水照秋月。大臣南溟去,问道皆请谒。洒以甘露言,清凉润肌发。湖海落天镜,香阁凌银阙。登眺餐惠风,心花期启发。"
秋夜喜遇王处士,"北场芸藿罢,东皋刈黍归。相逢秋月满,更值夜萤飞。"
此翁,"高阁群公莫忌侬,侬心不在宦名中。岩光一唾垂緌紫,何胤三遗大带红。金劲任从千口铄,玉寒曾试几炉烘。唯应鬼眼兼天眼,窥见行藏信此翁。"
送人庭鹤,"度岁休笼闭,身轻好羽仪。白云□是伴,沧海得因谁。唳起遗残食,盘馀在迥枝。条风频雨去,只恐更相随。"
京兆府语,"不立两县令,不坐两少尹。"
初下浙江舟中口号,"八月观潮罢,三江越海浔。回瞻魏阙路,空复子牟心。"
上湖田馆南楼忆朱宴,"漂泊日复日,洞庭今更秋。白云如有意,万里望孤舟。何事爱成别,空令登此楼。天光映波动,月影随江流。鹤唳静寒渚,猿啼深夜洲。归期诚已促,清景仍相留。顷者慕独往,尔来悲远游。风波自此去,桂水空离忧。"
咏蚕,"辛勤得茧不盈筐,灯下缫丝恨更长。著处不知来处苦,但贪衣上绣鸳鸯。"
题暕上人院,"闭门不出自焚香,拥褐看山岁月长。雨后绿苔生石井,秋来黄叶遍绳床。身闲何处无真性,年老曾言隐故乡。更说本师同学在,几时携手见衡阳。"
陪郢州张员外宴白雪楼,"高情日日闲,多宴雪楼间。洒槛江干雨,当筵天际山。带帆分浪色,驻乐话朝班。岂料羁浮者,樽前得解颜。"
赠来进士鹏,"语玄人不到,星汉在灵空。若使无良遇,虚言有至公。月明千峤雪,滩急五更风。此际若吟力,分将造化功。"
和范校书赠造微上人,"得性见微公,何曾执著空。修心将佛并,吐论与儒通。晓漱松杉下,宵禅雪月中。他生有缘会,君子亦应同。"
闲吟,"自从苦学空门法,销尽平生种种心。唯有诗魔降未得,每逢风月一闲吟。"
天津桥晚望,"晴登洛桥望,寒色古槐稀。流水东不息,翠华西未归。云收中岳近,钟出后宫微。回首禁门路,群鸦度落晖。"
奉和虢州刘给事使君三堂新题二十一咏。花岛,"蜂蝶去纷纷,香风隔岸闻。欲知花岛处,水上觅红云。"
寄杜光庭,"试问朝中为宰相,何如林下作神仙。一壶美酒一炉药,饱听松风清昼眠。"
送僧二首,"形神不灭论初成,爱马乘闲入帝京。四十三年虚过了,方知僧里有唐生。想到头陀最上方,桂阴犹认惠宗房。因行恋烧归来晚,窗下犹残一字香。"
杏花,"团雪上晴梢,红明映碧寥。店香风起夜,村白雨休朝。静落犹和蒂,繁开正蔽条。澹然闲赏久,无以破妖娆。"
西江晚泊,"茫茫霭霭失西东,柳浦桑村处处同。戍鼓一声帆影尽,水禽飞起夕阳中。"
东峰亭各赋一物得岭上云,"伫立增远意,中峰见孤云。溶溶傍危石,片片宜夕曛。渐向群木尽,残飞更氤氲。"
残春旅舍,"旅舍残春宿雨晴,恍然心地忆咸京。树头蜂抱花须落,池面鱼吹柳絮行。禅伏诗魔归净域,酒冲愁阵出奇兵。两梁免被尘埃污,拂拭朝簪待眼明。"
代越公房妓嘲徐公主,"笑啼俱不敢,几欲是吞声。遽遣离琴怨,都由半镜明。应防啼与笑,微露浅深情。"
江行二首,"地阔分吴塞,枫高映楚天。曲塘春尽雨,方响夜深船。行纪添新梦,羁愁甚往年。何时京洛路,马上见人烟。初程风信好,回望失津楼。日带潮声晚,烟含楚色秋。戍旗当远客,岛树转惊鸥。此去非名利,孤帆任白头。"
杂咏八首上礼部李侍郎。疲马,"玄黄一疲马,筋力尽胡尘。骧首北风夕,徘徊鸣向人。谁怜弃置久,却与驽骀亲。犹恋长城外,青青寒草春。"
送雍陶游蜀,"春色三千里,愁人意未开。木梢穿栈出,雨势隔江来。荒馆因花宿,深山羡客回。相如何物在,应只有琴台。"
吊双泉大师真塔,"塔耸层峰后,碑镌巨石新。不知将一句,分付与何人。静坐云生衲,空山月照真。后徒游礼者,犹认指迷津。"
关山曲二首,"金甲耀兜鍪,黄金拂紫骝。叛羌旗下戮,陷壁夜中收。霜霰戎衣月,关河碛气秋。箭疮殊未合,更遣击兰州。火发龙山北,中宵易左贤。勒兵临汉水,惊雁散胡天。木落防河急,军孤受敌偏。犹闻汉皇怒,按剑待开边。"
郊庙歌辞。享太庙乐章。金奏,"肃肃清庙,巍巍盛唐。配天立极,累圣重光。乐和管磬,礼备烝尝。永惟来格,降福无疆。"
送客二首,"与君同在少年场,知己萧条壮士伤。可惜报恩无处所,却提孤剑过咸阳。行人立马强盘回,别字犹含未忍开。好去出门休落泪,不如前路早归来。"
九日,"九日重阳节,开门有菊花。不知来送酒,若个是陶家。"
题曾氏园林,"十亩长堤宅,萧疏半老槐。醉眠风卷簟,棋罢月移阶。斫树遗桑斧,浇花湿笋鞋。还将齐物论,终岁自安排。"
自问行何迟,"前月发京口,今辰次淮涯。二旬四百里,自问行何迟。还乡无他计,罢郡有馀资。进不慕富贵,退未忧寒饥。以此易过日,腾腾何所为。逢山辄倚棹,遇寺多题诗。酒醒夜深后,睡足日高时。眼底一无事,心中百不知。想到京国日,懒放亦如斯。何必冒风水,促促赴程归。"
和邵端公醉后寄于谏议之作,"莫羡檐前柳,春风独早归。阳和次第发,桃李更芳菲。"
玄元皇帝应见贺圣祚无疆,"应历生周日,修祠表汉年。复兹秦岭上,更似霍山前。昔赞神功启,今符圣祚延。已题金简字,仍访玉堂仙。睿祖光元始,曾孙体又玄。言因六梦接,庆叶九龄传。北阙心超矣,南山寿固然。无由同拜庆,窃抃贺陶甄。"
寄王十四舍人,"几年汶上约同游,拟为莲峰别置楼。今日凤凰池畔客,五千仞雪不回头。"
酬鸿胪裴主簿雨后北楼见赠,"暮霞照新晴,归云犹相逐。有怀晨昏暇,想见登眺目。问礼侍彤襜,题诗访茅屋。高楼多古今,陈事满陵谷。地久微子封,台馀孝王筑。裴回顾霄汉,豁达俯川陆。远水对孤城,长天向乔木。公门何清静,列戟森已肃。不叹携手稀,常思著鞭速。终当拂羽翰,轻举随鸿鹄。"
韦居守晚岁常言退休之志因署其居曰大隐洞…因赠绝句,"谢公潜有东山意,已向朱门启洞门。大隐犹疑恋朝市,不知名作罢归园。"
蜀中寓怀,"千里烟霞锦水头,五丁开得也风流。春装宝阙重重树,日照仙州万万楼。蛙似公孙虽不守,龙如诸葛亦须休。此中无限英雄鬼,应对江山各自羞。"
赠殷以道,"世路红尘懒步趋,长年结屋傍岩隅。独留乡井诚非隐,老向山林不自愚。肯信白圭终在璞,谁怜沧海竟遗珠。闲来抚景穷吟处,尊酒临风不自娱。"
商山二首,"清溪一路照羸身,不似云台画像人。国史数行犹有志,只将谈笑继英尘。马上搜奇已数篇,籍中犹愧是顽仙。关头传说开元事,指点多疑孟浩然。"
送汀州源使君,"曾成赵北归朝计,因拜王门最好官。为郡暂辞双凤阙,全家远过九龙滩。山乡只有输蕉户,水镇应多养鸭栏。地僻寻常来客少,刺桐花发共谁看。"
寄胡饼与杨万州,"胡麻饼样学京都,面脆油香新出炉。寄与饥馋杨大使,尝看得似辅兴无。"
履道西门二首,"履道西门有弊居,池塘竹树绕吾庐。豪华肥壮虽无分,饱暖安闲即有余。行灶朝香炊早饭,小园春暖掇新蔬。夷齐黄绮夸芝蕨,比我盘飧恐不如。履道西门独掩扉,官休病退客来稀。亦知轩冕荣堪恋,其奈田园老合归。跛鳖难随骐骥足,伤禽莫趁凤凰飞。世间认得身人少,今我虽愚亦庶几。"
和刘驾博士赠庄严律禅师,"人言紫绶有光辉,不二心观似草衣。尘劫自营还自坏,禅门无住亦无归。松根穴蚁通山远,塔顶巢禽见海微。每话南游偏起念,五峰波上入船扉。"
送重钧上人游天台,"渐看华顶出,幽赏意随生。十里行松色,千重过水声。海容云正尽,山色雨初晴。事事将心证,知君道可成。"
新楼诗二十首。杜鹃楼,"杜鹃如火千房拆,丹槛低看晚景中。繁艳向人啼宿露,落英飘砌怨春风。早梅昔待佳人折,好月谁将老子同。惟有此花随越鸟,一声啼处满山红。"
咏云,"彩云惊岁晚,缭绕孤山头。散作五般色,凝为一段愁。影虽沉涧底,形在天际游。风动必飞去,不应长此留。"
暮春感怀,"杜宇声声唤客愁,故园何处此登楼。落花飞絮成春梦,剩水残山异昔游。歌扇多情明月在,舞衣无意彩云收。东皇去后韶华尽,老圃寒香别有秋。四十无闻懒慢身,放情丘壑任天真。悠悠往事杯中物,赫赫时名扇外尘。短策看云松寺晚,疏帘听雨草堂春。山花水鸟皆知己,百遍相过不厌贫。"
送张惟俭秀才入举,"清秀过终童,携书访老翁。以吾为世旧,怜尔继家风。淮岸经霜柳,关城带月鸿。春归定得意,花送到东中。"
凝碧池侍宴看竞渡应制,"上苑清銮路,高居重豫游。前对芙蓉沼,傍临杜若洲。地如玄扈望,波似洞庭秋。列筵飞翠斝,分曹戏鹢舟。湍高棹影没,岸近榜歌遒。舞曲依鸾殿,箫声下凤楼。忽闻天上乐,疑逐海查流。"
剑画此诗于襄阳雪中,"岘山一夜玉龙寒,凤林千树梨花老。襄阳城里没人知,襄阳城外江山好。"
夏日通济里居酬诸先辈见访,"君子远相寻,联镳到敝林。有诗谁索和,无酒可赊斟。门列晴峰色,堂开古木阴。何因驻清听,惟恐日西沉。"
晚秋游中溪,"淡竹冈前沙雁飞,小花尖下柘丸肥。山云不卷雨自薄,天气欲寒人正归。招伴只须新稻酒,临风犹有旧苔矶。故人旧业依稀在,怪石老松今是非。"
送韦商州弼,"会府应文昌,商山镇国阳。闻君监郡史,暂罢尚书郎。王事嗟相失,人情贵不忘。累年同画省,四海接文场。点翰芳春色,传杯明月光。故交从此去,遥忆紫芝香。"
对酒示申屠学士,"三重江水万重山,山里春风度日闲。且向白云求一醉,莫教愁梦到乡关。"
蓝田溪杂咏二十二首。药圃,"春畦生百药,花叶香初霁。好容似风光,偏来入丛蕙。"
"九日沣上作,寄崔主簿倬二李端系","凄凄感时节,望望临沣涘。翠岭明华秋,高天澄遥滓。川寒流愈迅,霜交物初委。林叶索已空,晨禽迎飙起。时菊乃盈泛,浊醪自为美。良游虽可娱,殷念在之子。人生不自省,营欲无终已。孰能同一酌,陶然冥斯理。"
送崔子还京,"匹马西从天外归,扬鞭只共鸟争飞。送君九月交河北,雪里题诗泪满衣。"
自大散以往深林密竹磴道盘曲四五十里至黄牛岭见黄花川,"危径几万转,数里将三休。回环见徒侣,隐映隔林丘。飒飒松上雨,潺潺石中流。静言深溪里,长啸高山头。望见南山阳,白露霭悠悠。青皋丽已净,绿树郁如浮。曾是厌蒙密,旷然销人忧。"
晓入宜都渚,"问俗周楚甸,川行眇江浔。兴随晓光发,道会春言深。回眺佳气象,远怀得山林。伫应舟楫用,曷务归闲心。"
胡笳十八拍。第十三拍,"童稚牵衣双在侧,将来不可留又忆。还乡惜别两难分,宁弃胡儿归旧国。山川万里复边戍,背面无由得消息。泪痕满面对残阳,终日依依向南北。"
送荻栽与秀才朱观,"羡子清吟处,茅斋面碧流。解憎莲艳俗,唯欠荻花幽。鹭立低枝晚,风惊折叶秋。赠君须种取,不必树忘忧。"
太子李舍人城东别业,"南山转群木,昏晓拥山翠。小泽近龙居,清苍常雨气。君家北原上,千金买胜事。丹阙退朝回,白云迎赏至。新晴村落外,处处烟景异。片水明断岸,馀霞入古寺。东皋指归翼,目尽有馀意。"
子夜春歌,"春气满林香,春游不可忘。落花吹欲尽,垂柳折还长。桑女淮南曲,金鞍塞北装。行行小垂手,日暮渭川阳。"
奉和御制左丞相说右丞相璟太子少傅乾曜同日上官…赐诗,"乐贤闻往诰,褒德偶兹辰。端揆升元老,师谋择累仁。紫庭崇让毕,粉署礼容陈。既荷恩荣旧,俱承宠命新。天文悬瑞色,圣酒泛华茵。杂遝喧箫鼓,欢娱洽搢绅。掖垣招近侍,虚薄侧清尘。共保坚贞节,常期雨露均。"
秦富人,"高高起华堂,远远引流水。粪土视金珍,犹嫌未奢侈。陋巷满蓬蒿,谁怜有颜子。"
赠韦八,"辞君岁久见君初,白发惊嗟两有馀。容鬓别来今至此,心情料取合何如。曾同曲水花亭醉,亦共华阳竹院居。岂料天南相见夜,哀猿瘴雾宿匡庐。"
立春日晨起对积雪,"忽对林亭雪,瑶华处处开。今年迎气始,昨夜伴春回。玉润窗前竹,花繁院里梅。东郊斋祭所,应见五神来。"
兴善寺贝多树,"还应毫末长,始见拂丹霄。得子从西国,成阴见昔朝。势随双刹直,寒出四墙遥。带月啼春鸟,连空噪暝蜩。远根穿古井,高顶起凉飙。影动悬灯夜,声繁过雨朝。静迟松桂老,坚任雪霜凋。永共终南在,应随劫火烧。"
