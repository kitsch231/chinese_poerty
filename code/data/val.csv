title,text
天竺寺七叶堂避暑,"郁郁复郁郁,伏热何时毕。行入七叶堂,烦暑随步失。檐雨稍霏微,窗风正萧瑟。清宵一觉睡,可以销百疾。"
酬白二十二舍人早春曲江见招,"曲江冰欲尽,风日已恬和。柳色看犹浅,泉声觉渐多。紫蒲生湿岸,青鸭戏新波。仙掖高情客,相招共一过。"
步虚,"阿母亲教学步虚,三元长遣下蓬壶。云韶韵俗停瑶瑟,鸾鹤飞低拂宝炉。"
曲江醉后赠诸亲故,"郭东丘墓何年客,江畔风光几日春。只合殷勤逐杯酒,不须疏索向交亲。中天或有长生药,下界应无不死人。除却醉来开口笑,世间何事更关身。"
送莫甥兼诸昆弟从韩司马入西军,"念尔习诗礼,未曾违户庭。平生早偏露,万里更飘零。坐弃三牲养,行观八阵形。饰装辞故里,谋策赴边庭。壮志吞鸿鹄,遥心伴鶺鴒。所从文且武,不战自应宁。"
辋川别业,"不到东山向一年,归来才及种春田。雨中草色绿堪染,水上桃花红欲然。优娄比丘经论学,伛偻丈人乡里贤。披衣倒屣且相见,相欢语笑衡门前。"
即目,"自笑腾腾者,非憨又不狂。何为跧似鼠,而复怯于獐。落拓无生计,伶俜恋酒乡。冥搜得诗窟,偶战出文场。爱雪愁冬尽,怀人觉夜长。石楼多爽气,柽案有余香。运去非关拙,时来不在忙。平生两闲暇,孤趣满沧浪。"
谢虚中寄新诗,"旧友一千里,新诗五十篇。此文经大匠,不见已多年。趣极同无迹,精深合自然。相思把行坐,南望隔尘烟。"
送人尉闽中,"可叹芳菲日,分为万里情。阊门折垂柳,御苑听残莺。海戍通闽邑,江航过楚城。客心君莫问,春草是王程。"
上巳日涧南园期王山人、陈七诸公不至,"摇艇候明发,花源弄晚春。在山怀绮季,临汉忆荀陈。上巳期三月,浮杯兴十旬。坐歌空有待,行乐恨无邻。日晚兰亭北,烟开曲水滨。浴蚕逢姹女,采艾值幽人。石壁堪题序,沙场好解绅。群公望不至,虚掷此芳晨。"
口号吴王美人半醉,"风动荷花水殿香,姑苏台上宴吴王。西施醉舞娇无力,笑倚东窗白玉床。"
旅次寄贾岛兼简无可上人,"相思边草长,回望水连空。雁过当行次,蝉鸣复客中。壮年看即改,羸病计多同。傥宿林中寺,深凭问远公。"
题金家竹溪,"少年因病离天仗,乞得归家自养身。买断竹溪无别主,散分泉水与新邻。山头鹿下长惊犬,池面鱼行不怕人。乡使到来常款语,还闻世上有功臣。"
赠越僧岳云二首,"世机消已尽,巾屦亦飘然。一室故山月,满瓶秋涧泉。禅庵过微雪,乡寺隔寒烟。应共白莲客,相期松桂前。兰亭旧都讲,今日意如何。有树关深院,无尘到浅莎。僧居随处好,人事出门多。不及新春雁,年年镜水波。"
春秋战国门。王后,"连环要解解非难,忽碎瑶阶一旦间。两国相持兵不解,会应俱碎似连环。"
送李秀才入军,"弱柳贞松一地栽,不因霜霰自难媒。书生只是平时物,男子争无乱世才。铁马已随红旆去,同人犹著白衣来。到头功业须如此,莫为初心首重回。"
韦使君宅海榴咏,"淮阳卧理有清风,腊月榴花带雪红。闭阁寂寥常对此,江湖心在数枝中。"
楠树为风雨所拔叹,"倚江楠树草堂前,故老相传二百年。诛茅卜居总为此,五月仿佛闻寒蝉。东南飘风动地至,江翻石走流云气。干排雷雨犹力争,根断泉源岂天意。沧波老树性所爱,浦上童童一青盖。野客频留惧雪霜,行人不过听竽籁。虎倒龙颠委榛棘,泪痕血点垂胸臆。我有新诗何处吟,草堂自此无颜色。"
水堂醉卧问杜三十一,"闻君洛下住多年,何处春流最可怜。为问魏王堤岸下,何如同德寺门前。无妨水色堪闲玩,不得泉声伴醉眠。那似此堂帘幕底,连明连夜碧潺湲。"
自萧关望临洮,"玉关西路出临洮,风卷边沙入马毛。寺寺院中无竹树,家家壁上有弓刀。惟怜战士垂金甲,不尚游人著白袍。日暮独吟秋色里,平原一望戍楼高。"
杂言,"伏馀西景移,风雨洒轻絺。燕拂青芜地,蝉鸣红叶枝。"
赠写真者,"子骋丹青日,予当丑老时。无劳役神思,更画病容仪。迢递麒麟阁,图功未有期。区区尺素上,焉用写真为。"
杂兴,"桃李傍檐楹,无人赏春华。时情重不见,却忆菖蒲花。"
送友人下第归觐,"君此卜行日,高堂应梦归。莫将和氏泪,滴著老莱衣。岳雨连河细,田禽出麦飞。到家调膳后,吟苦落蝉晖。"
韩漳州书报彻上人亡因寄二绝,"早岁京华听越吟,闻君江海分逾深。他时若写兰亭会,莫画高僧支道林。频把琼书出袖中,独吟遗句立秋风。桂江日夜流千里,挥泪何时到甬东。"
和令狐相公闻思帝乡有感,"当初造曲者为谁,说得思乡恋阙时。沧海西头旧丞相,停杯处分不须吹。"
和严给事闻唐昌观玉蕊花下有游仙,"弄玉潜过玉树时,不教青鸟出花枝。的应未有诸人觉,只是严郎不得知。"
酬湖州崔郎中见寄,"风筝吟秋空,不肖指爪声。高人灵府间,律吕伴咸英。昔年与兄游,文似马长卿。今来寄新诗,乃类陶渊明。磨砻老益智,吟咏闲弥精。岂非山水乡,荡漾神机清。渚烟蕙兰动,溪雨虹蜺生。冯君虚上舍,待余乘兴行。"
咏月,"昨夜圆非今夜圆,却疑圆处减婵娟。一年十二度圆缺,能得几多时少年。"
登长城,"汉家今上郡,秦塞古长城。有日云长惨,无风沙自惊。当今圣天子,不战四夷平。"
赠别李山人,"分合老西秦,年年梦白蘋。曾为洞庭客,还送洞庭人。语别惜残夜,思归愁见春。遥知泊舟处,沙月自相亲。"
追和何、谢铜雀妓,"佳人一壶酒,秋容满千里。石马卧新烟,忧来何所似。歌声且潜弄,陵树风自起。长裾压高台,泪眼看花机。"
水,"方圆不定性空求,东注沧溟早晚休。高截碧塘长耿耿,远飞青嶂更悠悠。潇湘月浸千年色,梦泽烟含万古愁。别有岭头呜咽处,为君分作断肠流。"
酌酒与裴迪,"酌酒与君君自宽,人情翻覆似波澜。白首相知犹按剑,朱门先达笑弹冠。草色全经细雨湿,花枝欲动春风寒。世事浮云何足问,不如高卧且加餐。"
经巴东岭,"巴山不可上,徒驭亦裴回。旧栈歌难度,朝云湿未开。瀑泉飞雪雨,惊兽走风雷。此去无停候,征人几日回。"
同李益伤秋,"岁去人头白,秋来树叶黄。搔头向黄叶,与尔共悲伤。"
同孟浩然宴赋,"屈宋英声今止已,江山继嗣多才子。作者于今尽相似,聚宴王家其乐矣。共赋新诗发宫徵,书于屋壁彰厥美。"
劝人庐山读书,"怜君少隽利如锋,气爽神清刻骨聪。片玉若磨唯转莹,莫辞云水入庐峰。"
和卢赞府游纪国道场,"日光通汉室,星彩晦周朝。法城从此构,香阁本岧峣。株盘仰承露,刹凤俯摩霄。落照侵虚牖,长虹拖跨桥。高才暂骋目,云藻随飘飖。欲追千里骥,终是谢连镳。"
笙磬同音,"笙磬闻何处,凄锵宛在东。激扬音自彻,高下曲宜同。历历俱盈耳,泠泠递散空。兽因繁奏舞,人感至和通。讵间洪纤韵,能齐搏拊功。四悬今尽美,一听辨移风。"
送韩绛归淮南寄韩绰先辈,"岛上花枝系钓船,隋家宫畔水连天。江帆自落鸟飞外,月观静依春色边。门巷草生车辙在,朝廷恩及雁行联。相逢且问昭州事,曾鼓庄盆对逝川。"
文昌寓直,"何逊空阶夜雨平,朝来交直雨新晴。落花乱上花砖上,不忍和苔蹋紫英。"
春题二首,"青春未得意,见花却如雠。路逢白面郎,醉插花满头。满眼桃李花,愁人如不见。别有惜花人,东风莫吹散。"
送张曹长工部大夫奉使西番,"殊邻覆露同,奉使小司空。西候车徒出,南台节印雄。吊祠将渥命,导驿畅皇风。故地山河在,新恩玉帛通。塞云凝废垒,关月照惊蓬。青史书归日,翻轻五利功。"
"古邺城童子谣,效王粲刺曹操","邺城中,暮尘起。将黑丸,斫文吏。棘为鞭,虎为马。团团走,邺城下。切玉剑,射日弓。献何人,奉相公。扶毂来,关右儿。香扫涂,相公归。"
早春赠军事薛判官,"雪后新正半,春来四刻长。晴梅朱粉艳,嫩水碧罗光。弦管开双调,花钿坐两行。唯君莫惜醉,认取少年场。"
观李琼处士画海涛,"巨鳌转侧长鰌翻,狂涛颠浪高漫漫。李琼夺得造化本,都卢缩在秋毫端。一挥一画皆筋骨,滉漾崩腾大鲸臬。叶扑仙槎摆欲沉,下头应是骊龙窟。昔年曾要涉蓬瀛,唯闻撼动珊瑚声。今来正叹陆沉久,见君此画思前程。千寻万派功难测,海门山小涛头白。令人错认钱塘城,罗刹石底奔雷霆。"
游石涧寺,"闻道幽深石涧寺,不逢流水亦难知。莫道山僧无伴侣,猕猴长在古松枝。"
过鹿门作,"鹿门埋孟子,岘首载羊公。万古千秋里,青山明月中。政从襄沔绝,诗过洞庭空。尘路谁回眼,松声两处风。"
寄峨嵋山杨炼师,"道士夜诵蕊珠经,白鹤下绕香烟听。夜移经尽人上鹤,仙风吹入秋冥冥。"
题元八溪居,"溪岚漠漠树重重,水槛山窗次第逢。晚叶尚开红踯躅,秋芳初结白芙蓉。声来枕上千年鹤,影落杯中五老峰。更愧殷勤留客意,鱼鲜饭细酒香浓。"
东归诗,"九重丹诏下尘埃,深锁文闱罢选才。桂树放教遮月长,杏园终待隔年开。自从玉帐论兵后,不许金门谏猎来。今日灞陵桥上过,路人应笑腊前回。"
酬王秀才,"相于分倍亲,静论到吟真。王泽曾无外,风骚甚少人。鸿随秋过尽,雪向腊飞频。何处多幽胜,期君作近邻。"
相和歌辞。王昭君二首,"满面胡沙满鬓风,眉销残黛脸销红。愁苦辛勤憔悴尽,如今却似画图中。汉使却回凭寄语,黄金何日赎蛾眉。君王若问妾颜色,莫道不如宫里时。"
南谿书斋,"茅屋往来久,山深不置门。草生垂井口,花落拥篱根。入院将雏鸟,寻萝抱子猿。曾逢异人说,风景似桃源。"
谢小娥梦盗姓名,"车中猴,门东草。禾中走,一日夫。"
湘汉旅怀翁杰,"一宿空江听急流,仍同贾客坐归舟。远书来隔巴陵雨,衰鬓去经彭蠡秋。不拟为身谋旧业,终期断谷隐高丘。吾宗尚作无憀者,中夜闲吟生旅愁。"
秋日怀九华旧居,"吾道在五字,吾身宁陆沈。凉生中夜雨,病起故山心。烛共寒酸影,蛩添苦楚吟。何当遂归去,一径入松林。"
登松江驿楼北望故园,"泪尽江楼北望归,田园已陷百重围。平芜万里无人去,落日千山空鸟飞。孤舟漾漾寒潮小,极浦苍苍远树微。白鸥渔父徒相待,未扫欃枪懒息机。"
送严维赴河南充严中丞幕府,"久别耶溪客,来乘使者轩。用才荣入幕,扶病喜同樽。山屐留何处,江帆去独翻。暮情辞镜水,秋梦识云门。莲府开花萼,桃园寄子孙。何当举严助,遍沐汉朝恩。"
暮春久雨作,"积雨向春阴,冥冥独院深。已无花落地,空有竹藏禽。檐溜声何暴,邻僧影亦沈。谁知力耕者,桑麦最关心。"
杏园渡,"卫郊多垒少人家,南渡天寒日又斜。君子素风悲已矣,杏园无复一枝花。"
塞下,"到处人皆著战袍,麾旗风紧马蹄劳。黑山霜重弓添硬,青冢沙平月更高。大野几重开雪岭,长河无限旧云涛。凤林关外皆唐土,何日陈兵戍不毛。"
度安海入龙编,"我来交趾郡,南与贯胸连。四气分寒少,三光置日偏。尉佗曾驭国,翁仲久游泉。邑屋遗甿在,鱼盐旧产传。越人遥捧翟,汉将下看鸢。北斗崇山挂,南风涨海牵。别离频破月,容鬓骤催年。昆弟推由命,妻孥割付缘。梦来魂尚扰,愁委疾空缠。虚道崩城泪,明心不应天。"
池上闲吟二首,"高卧闲行自在身,池边六见柳条新。幸逢尧舜无为日,得作羲皇向上人。四皓再除犹且健,三州罢守未全贫。莫愁客到无供给,家酝香浓野菜春。非庄非宅非兰若,竹树池亭十亩馀。非道非僧非俗吏,褐裘乌帽闭门居。梦游信意宁殊蝶,心乐身闲便是鱼。虽未定知生与死,其间胜负两何如。"
夏日与崔二十一同集卫明府宅,"言避一时暑,池亭五月开。喜逢金马客,同饮玉人杯。舞鹤乘轩至,游鱼拥钓来。座中殊未起,箫管莫相催。"
南海神祠,"沧溟八千里,今古畏波涛。此日征南将,安然渡万艘。"
赠王山人,"红藤一柱脚常轻,日日缘溪入谷行。山下有家身未老,灶前无火药初成。经秋少见闲人说,带雨多闻野鹤鸣。知到蓬莱难再访,问何方法得长生。"
赠秦系征君,"群公谁让位,五柳独知贫。惆怅青山路,烟霞老此人。"
咏史诗。长城,"祖舜宗尧自太平,秦皇何事苦苍生?不知祸起萧墙内,虚筑防胡万里城。"
姑孰十咏。姑孰溪,"爱此溪水闲,乘流兴无极。漾楫怕鸥惊,垂竿待鱼食。波翻晓霞影,岸叠春山色。何处浣纱人,红颜未相识。"
春晚书怀,"落尽红芳春意阑,绿芜空锁辟疆园。嫦娥断影霜轮冷,帝子无踪泪竹繁。未达东邻还绝想,不劳南浦更销魂。晚来虽共残莺约,争奈风凄又雨昏。"
访山友,"一径通高屋,重云翳两原。山寒初宿顶,泉落未知根。急雨洗荒壁,惊风开静门。听君吟废夜,苦却建溪猿。"
送裴戡行军,"珠履三千醉不欢,玉人犹苦夜冰寒。送君偏有无言泪,天下关山行路难。"
远游,"慈乌不远飞,孝子念先归。而我独何事,四时心有违。江海恋空积,波涛信来稀。长为路傍食,著尽家中衣。别剑不割物,离人难作威。远行少僮仆,驱使无是非。为性玩好尽,积愁心绪微。始知时节驶,夏日非长辉。"
思平泉树石杂咏一十首。泛池舟,"桂舟兰作枻,芬芳皆绝世。只可弄潺湲,焉能济大川。树悬凉夜月,风散碧潭烟。未得同鱼子,菱歌共扣舷。"
怨情,"新人如花虽可宠,故人似玉由来重。花性飘扬不自持,玉心皎洁终不移。故人昔新今尚故,还见新人有故时。请看陈后黄金屋,寂寂珠帘生网丝。"
贻李南平,"紫殿西头月欲斜,曾草临淮上相麻。润笔已曾经奏谢,更飞章句问张华。"
看牡丹,"拥毳对芳丛,由来趣不同。发从今日白,花是去年红。艳色随朝露,馨香逐晚风。何须待零落,然后始知空。"
晋门。惠帝,"蛙鸣堪笑问官私,更劝饥人食肉糜。蒙昧万机犹妇女,寇戎安得不纷披。"
铜雀台,"铜台宫观委灰尘,魏主园林漳水滨。即今西望犹堪思,况复当时歌舞人。"
从军行,"儿生三日掌上珠,燕颔猿肱秾李肤。十五学剑北击胡,羌歌燕筑送城隅。城隅路接伊川驿,河阳渡头邯郸陌。可怜少年把手时,黄鸟双飞梨花白。秦王筑城三千里,西自临洮东辽水。山边迭迭黑云飞,海畔莓莓青草死。从来战斗不求勋,杀身为君君不闻。凤凰楼上吹急管,落日裴回肠先断。"
宴越府陈法曹西亭,"公府西岩下,红亭间白云。雪梅初度腊,烟竹稍迎曛。水木涵澄景,帘栊引霁氛。江南归思逼,春雁不堪闻。"
哭裴少府,"世人谁不死,嗟君非生虑。扶病适到官,田园在何处。公才群吏感,葬事他人助。余亦未识君,深悲哭君去。"
长门怨,"独坐思千里,春庭晓景长。莺喧翡翠幕,柳覆郁金堂。舞蝶萦愁绪,繁花对靓妆。深情托瑶瑟,弦断不成章。"
送友人罢举赴蓟门从事,"人生行止在知己,远佐诸侯重所依。绿绶便当身是贵,青霄休怨志相违。晚云辽水疏残雨,寒角边城怨落晖。此去黄金台上客,相思应羡雁南归。"
幽州夜饮,"凉风吹夜雨,萧瑟动寒林。正有高堂宴,能忘迟暮心。军中宜剑舞,塞上重笳音。不作边城将,谁知恩遇深。"
答郑骑曹青橘绝句,"怜君卧病思新橘,试摘犹酸亦未黄。书后欲题三百颗,洞庭须待满林霜。"
奉和同太子监守违恋,"乾象开层构,离明启少阳。卜征从献吉,守器属元良。逖矣凌周诵,遥哉掩汉庄。好士倾南洛,多才盛北场。地分丹鹫岭,途间白云乡。储诚虔晓夕,宸爱积炎凉。珠璧连霄汉,万物仰重光。"
书情献相公,"年来白发欲星星,误却生涯是一经。魏阙望中何日见,商歌奏罢复谁听。孤根独弃惭山木,弱质无成状水萍。今日更须询哲匠,不应休去老岩扃。"
咏琥珀,"曾为老茯神,本是寒松液。蚊蚋落其中,千年犹可觌。"
吉水作尉酬高援秀才见赠,"佐邑惭无术,敢言贫与清。风骚谁是主,烟月自关情。卷箔当山色,开窗就竹声。怜君惠嘉句,资我欲垂名。"
襄阳雪夜感怀,"往事起独念,飘然自不胜。前滩急夜响,密雪映寒灯。的的三年梦,迢迢一线縆。明朝楚山上,莫上最高层。"
独游家园,"可惜春时节,依前独自游。无端两行泪,长只对花流。"
宿吴匡山破寺,"双峰百战后,真界满尘埃。蔓草缘空壁,悲风起故台。野花寒更发,山月暝还来。何事池中水,东流独不回。"
同苗发慈恩寺避暑,"追凉寻宝刹,畏日望璇题。卧草同鸳侣,临池似虎溪。树闲人迹外,山晚鸟行西。若问无心法,莲花隔淤泥。"
除浙东留题桂郡林亭,"紫泥远自金銮降,朱旆翻驰镜水头。陶令风光偏畏夜,子牟衰鬓暗惊秋。西邻月色何时见,南国春光岂再游。莫遣艳歌催客醉,不堪回首翠蛾愁。"
送赵侍御归上都,"骢马五花毛,青云归处高。霜随驱夏暑,风逐振江涛。执简皆推直,勤王岂告劳。帝城谁不恋,回望动离骚。"
思桐庐旧居便送鉴上人,"莫道东南路不赊,思归一步是天涯。林中夜半双台月,洲上春深九里花。绿树绕村含细雨,寒潮背郭卷平沙。闻师却到乡中去,为我殷勤谢酒家。"
横吹曲辞。陇头水,"陇头心欲绝,陇水不堪闻。碎影摇枪垒,寒声咽帐军。素从盐海积,绿带柳城分。日落天边望,逶迤入寒云。秦陇逼氐羌,征人去未央。如何幽咽水,并欲断君肠。西注悲穷漠,东分忆故乡。旅魂声搅乱,无梦到辽阳。"
从军行,"从军朔方久,未省用干戈。只以恩信及,自然戎虏和。边声动白草,烧色入枯河。每度因看猎,令人勇气多。"
送宜春裴明府之任,"南行春已满,路半水茫然。楚望花当渡,湘阴橘满川。山横湖色上,帆出鸟行前。此任无辞远,亲人贵用还。"
嘉陵,"细雨湿萋萋,人稀江日西。春愁肠已断,不在子规啼。"
别离曲,"行人结束出门去,几时更踏门前路。忆昔君初纳采时,不言身属辽阳戍。早知今日当别离,成君家计良为谁。男儿生身自有役,那得误我少年时。不如逐君征战死,谁能独老空闺里。"
赠乌程杨苹明府,"策杖政成时,清溪弄钓丝。当年潘子貌,避病沈侯诗。漉酒迎宾急,看花署字迟。杨梅今熟未,与我两三枝。"
石楠树,"石楠红叶透帘春,忆得妆成下锦茵。试折一枝含万恨,分明说向梦中人。"
写情,"水纹珍簟思悠悠,千里佳期一夕休。从此无心爱良夜,任他明月下西楼。"
郊庙歌辞。释奠文宣王乐章。雍和,"堂献瑶篚,庭敷璆县。礼备其容,乐和其变。肃肃亲享,雍雍执奠。明德惟馨,蘋繁可荐。"
遗画工诗,"握手不能别,抚膺聊自伤。痛矣时阴短,悲哉泉路长。松林惊野吹,荒隧落寒霜。言离何以赠,留心内典章。"
"早春阁下寓直萧九舍人亦直内署,因寄书怀四韵","御水初销冻,宫花尚怯寒。千峰横紫翠,双阙凭阑干。玉漏轻风顺,金茎淡日残。王乔在何处,清汉正骖鸾。"
城上,"城上冬冬鼓,朝衙复晚衙。为君慵不出,落尽绕城花。"
晚春青门林亭燕集,"都门连骑出,东野柳如丝。秦苑看山处,王孙逐草时。欢游难再得,衰老是前期。林静莺啼远,春深日过迟。落花今夕思,秉烛古人诗。对酒当为乐,双杯未可辞。"
辋川集。白石滩,"清浅白石滩,绿蒲向堪把。家住水东西,浣纱明月下。"
新月,"入夜天西见,蛾眉冷素光。潭鱼惊钓落,云雁怯弓张。隐隐临珠箔,微微上粉墙。更怜三五夕,仙桂满轮芳。"
奉和御制璟与张说源乾曜同日上官命宴都堂赐诗应制,"丞相邦之重,非贤谅不居。老臣慵且惫,何德以当诸。厚秩先为忝,崇班复此除。太常陈礼乐,中掖降簪裾。圣酒山河润,仙文象纬舒。冒恩怀宠锡,陈力省空虚。郭隗惭无骏,冯谖愧有鱼。不知周勃者,荣幸定何如。"
四月八日题七级,"化城分鸟堞,香阁俯龙川。复栋侵黄道,重檐架紫烟。铭书非晋代,壁画是梁年。霸略今何在,王宫尚岿然。二帝曾游圣,三卿是偶贤。因兹游胜侣,超彼托良缘。我出有为界,君登非想天。悠悠青旷里,荡荡白云前。今日经行处,曲音号盖烟。"
送巴州杨使君,"白云县北千山口,青岁欲开残雪后。前驱锦带鱼皮鞮,侧佩金璋虎头绶。南郑侯家醉落晖,东关陌上著鞭归。愁看野马随官骑,笑取秦人带客旗。使者下车忧疾苦,豪吏销声出公府。万里歌钟相庆时,巴童声节渝儿舞。"
和人忆鹤,"拂拂云衣冠紫烟,已为丁令一千年。留君且伴居山客,幸有松梢明月天。"
乌夜号,"层波隔梦渚,一望青枫林。有鸟在其间,达晓自悲吟。是时月黑天,四野烟雨深。如闻生离哭,其声痛人心。悄悄夜正长,空山响哀音。远客不可听,坐愁华发侵。既非蜀帝魂,恐是桓山禽。四子各分散,母声犹至今。"
题于家公主旧宅,"树绕荒台叶满池,箫声一绝草虫悲。邻家犹学宫人髻,园客争偷御果枝。马埒蓬蒿藏狡兔,凤楼烟雨啸愁鸱。何郎独在无恩泽,不似当初傅粉时。"
有怀重送斛斯判官,"苍苍烟月满川亭,我有劳歌一为听。将取离魂随白骑,三台星里拜文星。"
忆四明山泉,"爱彼山中石泉水,幽深夜夜落空里。至今忆得卧云时,犹自涓涓在人耳。"
宿窦使君庄水亭,"使君何在在江东,池柳初黄杏欲红。有兴即来闲便宿,不知谁是主人翁。"
"三乡驿楼伏睹玄宗望女几山诗,小臣斐然有感","开元天子万事足,唯惜当时光景促。三乡陌上望仙山,归作霓裳羽衣曲。仙心从此在瑶池,三清八景相追随。天上忽乘白云去,世间空有秋风词。"
紫藤,"绿萝萦数匝,本在草堂间。秋色寄高树,昼阴笼远山。移花疏处种,劚药困时攀。日暮微风起,难寻旧径还。"
送王府张参军附学及第东归,"邻家不识斗鸡翁,闭户能齐隐者风。顾步曾为小山客,成名因事大江公。一身千里寒芜上,单马重裘腊月中。寂寂故园行见在,暮天残雪洛城东。"
同狱者叹狱中无燕,"何许乘春燕,多知辨夏台。三时欲并尽,双影未尝来。食蕊嫌丛棘,衔泥怯死灰。不如黄雀语,能雪冶长猜。"
赠谦明上人,"虽寄上都眠竹寺,逸情终忆白云端。闲登钟阜林泉晚,梦去沃洲风雨寒。新试茶经煎有兴,旧婴诗病舍终难。常闻秋夕多无寐,月在高台独凭栏。"
鹤,"一自王乔放自由,俗人行处懒回头。睡轻旋觉松花堕,舞罢闲听涧水流。羽翼光明欺积雪,风神洒落占高秋。应嫌白鹭无仙骨,长伴渔翁宿苇洲。"
偶题,"白玉先生多在市,青牛道士不居山。但能共得丹田语,正是忙时身亦闲。"
奉和钱七兄曹长盆池所植,"翻翻江浦荷,而今生在此。擢擢菰叶长,芳根复谁徙。露涵两鲜翠,风荡相磨倚。但取主人知,谁言盆盎是。"
病中嫁女妓,"万事伤心在目前,一身垂泪对花筵。黄金用尽教歌舞,留与他人乐少年。"
送孔巢父赴河南军,"江城相送阻烟波,况复新秋一雁过。闻道全师征北虏,更言诸将会南河。边心杳杳乡人绝,塞草青青战马多。共许陈琳工奏记,知君名宦未蹉跎。"
秋晚早发新定,"解印书千轴,重阳酒百缸。凉风满红树,晓月下秋江。岩壑会归去,尘埃终不降。悬缨未敢濯,严濑碧淙淙。"
读齐己上人集,"诗为儒者禅,此格的惟仙。古雅如周颂,清和甚舜弦。冰生听瀑句,香发早梅篇。想得吟成夜,文星照楚天。"
北游酬孟云卿见寄,"忽忽忘前事,事愿能相乖。衣马日羸弊,谁辨行与才。善道居贫贱,洁服蒙尘埃。行行无定止,懔坎难归来。慈母忧疾疹,室家念栖莱。幸君夙姻亲,深见中外怀。俟子惜时节,怅望临高台。"
自彭蠡湖初入江,"江岫殊空阔,云烟处处浮。上来群噪鸟,中去独行舟。牢落谁相顾,逶迤日自愁。更将心问影,于役复何求。"
寄江东李判官,"远怀不可道,历稔倦离忧。洛下闻新雁,江南想暮秋。澄清佐八使,纲纪案诸侯。地识吴平久,才当晋用求。时贤几殂谢,摛藻继风流。更有西陵作,还成北固游。归途限尺牍,王事在扁舟。山色临湖尽,猿声入梦愁。"
寄杜子二首,"不识长杨事北胡,且教红袖醉来扶。狂风烈焰虽千尺,豁得平生俊气无。武牢关吏应相笑,个里年年往复来。若问使君何处去,为言相忆首长回。"
郊庙歌辞。梁太庙乐舞辞。昭德舞,"肃肃文考,源浚派长。汉称诞季,周实生昌。奄有四海,超彼百王。笙镛迭奏,礼物荧煌。"
题苜蓿峰寄家人,"苜蓿峰边逢立春,胡芦河上泪沾巾。闺中只是空相忆,不见沙场愁杀人。"
赠致仕滕庶子先辈,"朝服归来昼锦荣,登科记上更无兄。寿觞每使曾孙献,胜境长携众妓行。矍铄据鞍时骋健,殷勤把酒尚多情。凌寒却向山阴去,衣绣郎君雪里行。"
新竹,"近窗卧砌两三丛,佐静添幽别有功。影镂碎金初透月,声敲寒玉乍摇风。无凭费叟烟波碧,莫信湘妃泪点红。自是子猷偏爱尔,虚心高节雪霜中。"
谒仙观二首,"我生求羽化,斋沐造仙居。葛蔓没丹井,石函盛道书。寒松多偃侧,灵洞遍清虚。一就泉西饮,云中采药蔬。山空蕙气香,乳管折云房。愿值壶中客,亲传肘后方。三更礼星斗,寸匕服丹霜。默坐树阴下,仙经横石床。"
春秋战国门。再吟,"定获英奇不在多,然须设网遍山河。禽虽一目罗中得,岂可空张一目罗。"
晚归蓝田旧居,"云卷东皋下,归来省故蹊。泉移怜石在,林长觉原低。旧里情难尽,前山赏未迷。引藤看古木,尝酒咒春鸡。兴与时髦背,年将野老齐。才微甘引退,应得遂霞栖。"
论交,"行亏何必富,节在不妨贫。易得笑言友,难逢终始人。松篁贞管鲍,桃李艳张陈。少见岁寒后,免为霜雪尘。"
谢道友拄杖,"翦自南岩瀑布边,寒光七尺乳珠连。持来未入尘埃路,乞与应怜老病年。欹影夜归青石涧,卓痕秋过绿苔钱。他时携上嵩峰顶,把倚长松看洛川。"
送韦侍御司议赴东都,"洛京千里近,离绪亦纷纷。文宪芙蓉沼,元方羔雁群。河关连巩树,嵩少接秦云。独有临风思,睽携不可闻。"
相和歌辞。相逢行,"妾年初二八,家住洛桥头。玉户临驰道,朱门近御沟。使君何假问,夫婿大长秋。女弟新承宠,诸兄近拜侯。春生百子殿,花发五城楼。出入千门里,年年乐未休。"
江南三台词四首,"扬州桥边少妇,长安城里商人。二年不得消息,各自拜鬼求神。青草湖边草色,飞猿岭上猿声。万里湘江客到,有风有雨人行。树头花落花开,道上人去人来。朝愁暮愁即老,百年几度三台。闻身强健且为,头白齿落难追。准拟百年千岁,能得几许多时。"
雨中题衰柳,"湿屈青条折,寒飘黄叶多。不知秋雨意,更遣欲如何。"
咏影,"万物患有象,不能逃大明。始随残魄灭,又逐晓光生。曲直宁相隐,洪纤必自呈。还如至公世,洞鉴是非情。"
庐山草堂夜雨独宿寄牛二、李七、庾三十二员外,"丹霄携手三君子,白发垂头一病翁。兰省花时锦帐下,庐山雨夜草庵中。终身胶漆心应在,半路云泥迹不同。唯有无生三昧观,荣枯一照两成空。"
风雨晚泊,"苦竹林边芦苇丛,停舟一望思无穷。青苔扑地连春雨,白浪掀天尽日风。忽忽百年行欲半,茫茫万事坐成空。此生飘荡何时定,一缕鸿毛天地中。"
湖上遇郑田,"故人青云器,何意常窘迫。三十犹布衣,怜君头已白。谁言此相见,暂得话畴昔。旧业今已芜,还乡返为客。扁舟伊独往,斗酒君自适。沧洲不可涯,孤帆去无迹。杯中忽复醉,湖上生月魄。湛湛江色寒,濛濛水云夕。风波易迢递,千里如咫尺。回首人已遥,南看楚天隔。"
题逃户,"几界瞢农桑,凶年竟失乡。朽关生湿菌,倾屋照斜阳。雨水淹残臼,葵花压倒墙。明时岂致此,应自负苍苍。"
在军中赠先还知己,"蓬转俱行役,瓜时独未还。魂迷金阙路,望断玉门关。献凯多惭霍,论封几谢班。风尘催白首,岁月损红颜。落雁低秋塞,惊凫起暝湾。胡霜如剑锷,汉月似刀环。别后边庭树,相思几度攀。"
斫竹,"寺废竹色死,宦家宁尔留。霜根渐随斧,风玉尚敲秋。江南苦吟客,何处送悠悠。"
见紫荆花,"杂英纷已积,含芳独暮春。还如故园树,忽忆故园人。"
酬李判官度梨岭见寄,"陇首怨西征,岭南雁北顾。行人与流水,共向闽中去。"
和人赠别,"嚬黛低红别怨多,深亭芳恨满横波。声中唱出缠绵意,泪落灯前一曲歌。"
宝剑篇,"宝剑不可得,相逢几许难。今朝一度见,赤色照人寒。匣里星文动,环边月影残。自然神鬼伏,无事莫空弹。"
闲居怀旧,"日长鼓腹爱吾庐,洗竹浇花兴有馀。骚客空传成相赋,晋人已负绝交书。贫居谪所谁推毂,仕向侯门耻曳裾。今日思来总皆罔,汗青功业又何如。"
衡州早春二首,"碧水何逶迤,东风吹沙草。烟波千万曲,不辨嵩阳道。病肺不饮酒,伤心不看花。惟惊望乡处,犹自隔长沙。"
郊庙歌辞。享先蚕乐章。肃和,"明灵光至德,深功掩百神。祥源应节启,福绪逐年新。万宇承恩覆,七庙伫恭禋。于兹申至恳,方期远庆臻。"
宿郑州,"朝与周人辞,暮投郑人宿。他乡绝俦侣,孤客亲僮仆。宛洛望不见,秋霖晦平陆。田父草际归,村童雨中牧。主人东皋上,时稼绕茅屋。虫思机杼悲,雀喧禾黍熟。明当渡京水,昨晚犹金谷。此去欲何言,穷边徇微禄。"
远游,"江湖犹足事,食宿戍鼙喧。久客秋风起,孤舟夜浪翻。乡音离楚水,庙貌入湘源。岸阔凫鹥小,林垂橘柚繁。津官来有意,渔者笑无言。早晚酬僧约,中条有药园。"
杨柳枝,"梁苑隋堤事已空,万条犹舞旧春风。那堪更想千年后,谁见杨花入汉宫。"
燕子楼诗三首,"楼上残灯伴晓霜,独眠人起合欢床。相思一夜情多少,地角天涯不是长。北邙松柏锁愁烟,燕子楼人思悄然。自埋剑履歌尘散,红袖香消已十年。适看鸿雁岳阳回,又睹玄禽逼社来。瑶瑟玉箫无意绪,任从蛛网任从灰。"
岁日作,"不觉老将春共至,更悲携手几人全。还丹寂寞羞明镜,手把屠苏让少年。"
"独往覆釜山,寄郎士元","赏心无远近,芳月好登望。胜事引幽人,山下复山上。将寻洞中药,复爱湖外嶂。古壁苔入云,阴溪树穿浪。谁言世缘绝,更惜知音旷。莺啼绿萝春,回首还惆怅。"
阮公啸台,"荒台森荆杞,蒙笼无上路。传是古人迹,阮公长啸处。至今清风来,时时动林树。逝者共已远,升攀想遗趣。静然荒榛门,久之若有悟。灵光未歇灭,千载知仰慕。"
处州献卢员外,"才下轺车即岁丰,方知盛德与天通。清声渐出寰瀛外,喜气全归教化中。落地遗金终日在,经年滞狱当时空。直缘后学无功业,不虑文翁不至公。"
答赵氏生伉,"暂与云林别,忽陪鸳鹭翔。看山不得去,知尔独相望。"
天凉,"愁来却讶天凉早,思倦翻嫌夜漏迟。何处山川孤馆里,向灯弯尽一双眉。"
经禁城,"日没路且长,游子欲涕零。荒城无人路,秋草飞寒萤。东南古丘墟,莽苍驰郊垌。黄云晦断岸,枯井临崩亭。昔人竟何之,穷泉独冥冥。苍苔没碑版,朽骨无精灵。俯仰寄世间,忽如流波萍。金石非汝寿,浮生等臊腥。不如学神仙,服食求丹经。"
盛山十二诗。隐月岫,"初映钩如线,终衔镜似钩。远澄秋水色,高倚晓河流。"
哭彭先生,"谷口溪声客自伤,那堪呜咽吊残阳。空阶鹤恋丹青影,秋雨苔封白石床。主祭孤儿初学语,无媒旅榇未还乡。门人远赴心丧夜,月满千山旧草堂。"
变行路难,"向晚横吹悲,风动马嘶合。前驱引旗节,千里阵云匝。单于下阴山,砂砾空飒飒。封侯取一战,岂复念闺阁。"
冬日宴,"二三物外友,一百杖头钱。赏洽袁公地,情披乐令天。促席鸾觞满,当炉兽炭然。何须攀桂树,逢此自留连。"
夏日登楼晚望,"避暑高楼上,平芜望不穷。鸟穷山色去,人歇树阴中。数带长河水,千条弱柳风。暗思多少事,懒话与芝翁。"
寓怀寄苏州刘郎中,"一闻周召佐明时,西望都门强策羸。天子好文才自薄,诸侯力荐命犹奇。贺知章口徒劳说,孟浩然身更不疑。唯是胜游行未遍,欲离京国尚迟迟。"
冬夜感怀,"晚年恩爱少,耳目静于僧。竟夜不闻语,空房唯有灯。气嘘寒被湿,霜入破窗凝。断得人间事,长如此亦能。"
送李协律还东京,"芳草忽无色,王孙复入关。长河侵驿道,匹马傍云山。愁见离居久,萤飞秋月闲。"
新年作,"乡心新岁切,天畔独潸然。老至居人下,春归在客先。岭猿同旦暮,江柳共风烟。已似长沙傅,从今又几年。"
九日宴浙江西亭,"诗人九日怜芳菊,筵客高斋宴浙江。渔浦浪花摇素壁,西陵树色入秋窗。木奴向熟悬金实,桑落新开泻玉缸。四子醉时争讲习,笑论黄霸旧为邦。"
答郑生歌,"溯青山兮江之隅,拖湘波兮袅绿裾。荷拳拳兮情未舒,匪同归兮将焉如。"
荆州夜与友亲相遇,"山海两分岐,停舟偶似期。别来何限意,相见却无辞。坐永神凝梦,愁繁鬓欲丝。趋名易迟晚,此去莫经时。"
荆州新秋病起杂题一十五首。病起见生涯,"病起见生涯,资缘觉甚奢。方袍嫌垢弊,律服变光华。颇愧同诸俗,何尝异出家。三衣如两翼,珍重汝寒鸦。"
酬崔侍御期籍道士不至兼寄,"一心求妙道,几岁候真师。丹灶今何在,白云无定期。昆仑烟景绝,汗漫往还迟。君但焚香待,人间到有时。"
相和歌辞。短歌行,"爪牙在身上,陷阱犹可制。爪牙在胸中,剑戟无所畏。人言畏猛虎,谁是撩头毙。只见古来心,奸雄暗相噬。"
咏史诗。上蔡,"上蔡东门狡兔肥,李斯何事忘南归。功成不解谋身退,直待云阳血染衣。"
草书屏风,"何处一屏风,分明怀素踪。虽多尘色染,犹见墨痕浓。怪石奔秋涧,寒藤挂古松。若教临水畔,字字恐成龙。"
送卢孟明还上都,"江皋北风至,归客独伤魂。楚水逢乡雁,平陵忆故园。征骖嘶别馆,落日隐寒原。应及秦川望,春华满国门。"
和皮陆酒病偶作,"白编椰席镂冰明,应助杨青解宿酲。难继二贤金玉唱,可怜空作断猿声。"
上马叹,"羸马行迟迟,顽童去我远。时时一回顾,不觉白日晚。路傍豪家宅,楼上红妆满。十月庭花开,花前吹玉管。君当未贵日,岂不常屯蹇。如何见布衣,忽若尘入眼。布衣岂常贱,世事车轮转。"
送郑况往淮南,"西楚见南关,苍苍落日间。云离大雷树,潮入秣陵山。登戍因高望,停桡放溜闲。陈公有贤榻,君去岂空还。"
哭韩绰,"平明送葬上都门,绋翣交横逐去魂。归来冷笑悲身事,唤妇呼儿索酒盆。"
送从弟邕下第后寻会稽,"疾风吹征帆,倏尔向空没。千里在俄顷,三江坐超忽。向来共欢娱,日夕成楚越。落羽更分飞,谁能不惊骨。"
系乐府十二首。下客谣,"下客无黄金,岂思主人怜。客言胜黄金,主人然不然。珠玉成彩翠,绮罗如婵娟。终恐见斯好,有时去君前。岂知保忠信,长使令德全。风声与时茂,歌颂万千年。"
赠杭州严史君,"州青县白浙河濆,饱向苍龙阙下闻。鼓角自严寒海月,旌旗不动湿江云。风骚处处文章主,井邑家家父母君。长恐抱辕留不住,九天鸳鹭待成群。"
送道者,"独向山中见,今朝又别离。一心无挂住,万里独何之。到处绝烟火,逢人话古时。此行无弟子,白犬自相随。"
送人游岭南,"少别华阳万里游,近南风景不曾秋。红芳绿笋是行路,纵有啼猿听却幽。"
杏溪十首。溪路,"此路何潇洒,永无公卿迹。日日多往来,藜杖与桑屐。路边何所有,磊磊青渌石。"
折杨柳,"玉窗朝日映,罗帐春风吹。拭泪攀杨柳,长条踠地垂。白花飞历乱,黄鸟思参差。妾自肝肠断,傍人那得知。"
南康夜宴东溪留别郡守陆郎中,"飘然野客才无取,多谢君侯独见知。竹叶樽前教驻乐,桃花纸上待君诗。香迷蛱蝶投红烛,舞拂蒹葭倚翠帷。明发别愁何处去,片帆天际酒醒时。"
渐至涪州先寄王员外使君纵,"文教通夷俗,均输问火田。江分巴字水,树入夜郎烟。毒瘴含秋气,阴崖蔽曙天。路难空计日,身老不由年。将命宁知远,归心讵可传。星郎复何意,出守五溪边。"
奉和圣制早登太行山中言志,"金吾戒道清,羽骑动天声。砥路方南绝,重岩始北征。关楼前望远,河邑下观平。喜气回舆合,祥风入旆轻。祝尧三老至,会禹百神迎。月令农先急,春蒐礼复行。仍亲后土祭,更理晋阳兵。不似劳车辙,空留八骏名。"
倦夜,"竹凉侵卧内,野月满庭隅。重露成涓滴,稀星乍有无。暗飞萤自照,水宿鸟相呼。万事干戈里,空悲清夜徂。"
白鹭汀,"靃靡汀草碧,淋森鹭毛白。夜起沙月中,思量捕鱼策。"
寄校书七兄,"无事乌程县,蹉跎岁月余。不知芸阁吏,寂寞竟何如。远水浮仙棹,寒星伴使车。因过大雷岸,莫忘八行书。"
樱桃花下,"流莺舞蝶两相欺,不取花芳正结时。他日未开今日谢,嘉辰长短是参差。"
晨兴,"鼓绝天街冷雾收,晓来风景已堪愁。槐无颜色因经雨,菊有精神为傍秋。自爱鲜飙生户外,不教闲事住心头。披襟徐步一萧洒,吟绕盆池想狎鸥。"
失鹤,"秋风吹却九皋禽,一片闲云万里心。碧落有情应怅望,青天无路可追寻。来时白云翎犹短,去日丹砂顶渐深。华表柱头留语后,更无消息到如今。"
谢银工,"一碟毡根数十皴,盘中犹更有红鳞。早知文字多辛苦,悔不当初学冶银。"
入剑门,"剑门兵革后,万事尽堪悲。鸟鼠无巢穴,儿童话别离。山川同昔日,荆棘是今时。征战何年定,家家有画旗。"
相和歌辞。怨诗,"玉关芳信断,兰闺锦字新。愁来好自抑,念切已含颦。虚牖风惊梦,空床月厌人。归期傥可促,勿度柳园春。"
牡丹,"拆妖放艳有谁催,疑就仙中旋折来。图把一春皆占断,固留三月始教开。压枝金蕊香如扑,逐朵檀心巧胜裁。好是酒阑丝竹罢,倚风含笑向楼台。"
奉和鲁望樵人十咏。樵谿,"何时有此谿,应便生幽木。橡实养山禽,藤花蒙涧鹿。不止产蒸薪,愿当歌棫朴。君知天意无,以此安吾族。"
留别崔澣秀才昆仲,"汶阳离思水无穷,去住情深梦寐中。岁晚虫鸣寒露草,日西蝉噪古槐风。川分远岳秋光静,云尽遥天霁色空。对酒不能伤此别,尺书凭雁往来通。"
月,"嫦娥窃药出人间,藏在蟾宫不放还。后羿遍寻无觅处,谁知天上却容奸。"
苗侍中挽歌二首,"摄政朝章重,持衡国相尊。笔端通造化,掌内运乾坤。青史遗芳满,黄枢故事存。空悲渭桥路,谁对汉皇言。天子悲元老,都人惜上公。优贤几杖在,会葬市朝空。丹旐飞斜日,清笳怨暮风。平生门下客,继美庙堂中。"
送棋客,"满目山川似势棋,况当秋雁正斜飞。金门若召羊玄保,赌取江东太守归。"
君山,"曾游方外见麻姑,说道君山此本无。云是昆仑山顶石,海风吹落洞庭湖。"
赠东川梓桐县韦德孙长官,"前代高门今宰邑,怀才重义古来无。笙歌厌听吟清句,京洛思归展画图。蜀酝天寒留客醉,陇禽山晓隔帘呼。何年期拜朱幡贵,马上论诗在九衢。"
奉和相公发益昌,"相国临戎别帝京,拥麾持节远横行。朝登剑阁云随马,夜渡巴江雨洗兵。山花万朵迎征盖,川柳千条拂去旌。暂到蜀城应计日,须知明主待持衡。"
雪二首,"乐游春苑望鹅毛,宫殿如星树似毫。漫漫一川横渭水,太阳初出五陵高。王屋南崖见洛城,石龛松寺上方平。半山槲叶当窗下,一夜曾闻雪打声。"
律中应钟,"律穷方数寸,室暗在三重。伶管灰先动,秦正节已逢。商声辞玉笛,羽调入金钟。密叶翻霜彩,轻冰敛水容。望鸿南去绝,迎气北来浓。愿托无凋性,寒林自比松。"
再到钟陵作,"六七年来到豫章,旧游知己半凋伤。春风还有花千树,往事都如梦一场。无限丘墟侵郭路,几多台榭浸湖光。只应唯有西山色,依旧崔巍上寺墙。"
三月五日陪裴大夫泛长沙东湖,"上巳余风景,芳辰集远坰。彩舟浮滉荡,绣毂下娉婷。林榭回葱蒨,笙歌转杳冥。湖光迷翡翠,草色醉蜻蜓。鸟弄桐花日,鱼翻谷雨萍。从今留胜会,谁肯画兰亭。"
东京寄万楚,"濩落久无用,隐身甘采薇。仍闻薄宦者,还事田家衣。颍水日夜流,故人相见稀。春山不可望,黄鸟东南飞。濯足岂长往,一樽聊可依。了然潭上月,适我胸中机。在昔同门友,如今出处非。优游白虎殿,偃息青琐闱。且有荐君表,当看携手归。寄书不待面,兰茝空芳菲。"
玉女词,"绮荐银屏空积尘,柳眉桃脸暗销春。不须更学阳台女,为雨为云趁恼人。"
齐郎中筵赋得的的帆向浦留别,"一帆何处去,正在望中微。浦迥摇空色,汀回见落晖。每争高鸟度,能送远人归。偏似南浮客,悠扬无所依。"
奉酬宣上人九月十五日东亭望月见赠因怀紫阁旧游,"中年偶逐鸳鸾侣,弱岁多从糜鹿群。紫阁道流今不见,红楼禅客早曾闻。松斋月朗星初散,苔砌霜繁夜欲分。一览彩笺佳句满,何人更咏惠休文。"
秋入关,"河上微风来,关头树初湿。今朝关城吏,又见孤客入。上国谁与期,西来徒自急。"
送幻群法师,"北京一别后,吴楚几听砧。住久白发出,讲长枯叶深。香连邻舍像,磬彻远巢禽。寂默应关道,何人见此心。"
仙娥峰下作,"我为东南行,始登商山道。商山无数峰,最爱仙娥好。参差树若插,匼匝云如抱。渴望寒玉泉,香闻紫芝草。青崖屏削碧,白石床铺缟。向无如此物,安足留四皓。感彼私自问,归山何不早。可能尘土中,还随众人老。"
月晦忆去年与亲友曲水游宴,"晦赏念前岁,京国结良俦。骑出宣平里,饮对曲池流。今朝隔天末,空园伤独游。雨歇林光变,塘绿鸟声幽。凋氓积逋税,华鬓集新秋。谁言恋虎符,终当还旧丘。"
感遇,"五花骢马七香车,云是平阳帝子家。凤凰城头日欲斜,门前高树鸣春鸦。汉家鲁元君不闻,今作城西一古坟。昔来唯有秦王女,独自吹箫乘白云。"
试夜题省廊桂,"麻衣穿穴两京尘,十见东堂绿桂春。今日竞飞杨叶箭,魏舒休作画筹人。"
九日酬颜少府,"檐前白日应可惜,篱下黄花为谁有。行子迎霜未授衣,主人得钱始沽酒。苏秦憔悴人多厌,蔡泽栖迟世看丑。纵使登高只断肠,不如独坐空搔首。"
送蜀客,"剑阁缘空去,西南转几州。丹霄行客语,明月杜鹃愁。露带山花落,云随野水流。相如曾醉地,莫滞少年游。"
题梁锽城中高居,"高住最高处,千家恒眼前。题诗饮酒后,只对诸峰眠。"
送友人归邛州,"鹤鸣山下去,满箧荷瑶琨。放马荒田草,看碑古寺门。渐寒沙上雨,欲暝水边村。莫忘分襟处,梅花扑酒尊。"
"闻庾七左降,因咏所怀","我病卧渭北,君老谪巴东。相悲一长叹,薄命与君同。既叹还自哂,哂叹两未终。后心诮前意,所见何迷蒙。人生大块间,如鸿毛在风。或飘青云上,或落泥涂中。衮服相天下,倘来非我通。布衣委草莽,偶去非吾穷。外物不可必,中怀须自空。无令怏怏气,留滞在心胸。"
赠歌人,"林莺一哢四时春,蝉翼罗衣白玉人。曾逐使君歌舞地,清声长啸翠眉颦。"
送蕲州裴员外,"正作南宫第一人,暂随霓旆怆离群。晓从阙下辞天子,春向江头待使君。五马尚迷青琐路,双鱼犹惹翠兰芬。明朝无路寻归处,禁树参差隔紫云。"
送薛种游湖南,"贾傅松醪酒,秋来美更香。怜君片云思,一去绕潇湘。"
王十二兄与畏之员外相访见招小饮…以悼亡日近不去因寄,"谢傅门庭旧末行,今朝歌管属檀郎。更无人处帘垂地,欲拂尘时簟竟床。嵇氏幼男犹可悯,左家娇女岂能忘。秋霖腹疾俱难遣,万里西风夜正长。"
别灵武令狐校书,"北风吹别思,落月度关河。树隐流沙短,山平近塞多。雁池戎马饮,雕帐戍人过。莫虑行军苦,华夷道正和。"
赠咸阳少府萧郎,"莫怪逢君泪每盈,仲由多感有深情。陆家幼女托良婿,阮氏诸房无外生。顾我自伤为弟拙,念渠能继事姑名。别时何处最肠断,日暮渭阳驱马行。"
奉和虢州刘给事使君三堂新题二十一咏。荷池,"风雨秋池上,高荷盖水繁。未谙鸣摵摵,那似卷翻翻。"
黄陵庙词,"黄陵庙前莎草春,黄陵女儿蒨裙新。轻舟小楫唱歌去,水远山长愁杀人。"
临终诗,"旧国深恩不易酬,又离继母出他州。谁知天怒无因息,积愧终身乞速休。"
西上经灵宝观,"道士无白发,语音灵泉清。青松多寿色,白石恒夜明。放步霁霞起,振衣华风生。真文秘中顶,宝气浮四楹。一片古关路,万里今人行。上仙不可见,驱策徒西征。"
章仇公席上咏真珠姬,"神女初离碧玉阶,彤云犹拥牡丹鞋。应知子建怜罗袜,顾步裴回拾翠钗。"
竹里馆,"江南冰不闭,山泽气潜通。腊月闻山鸟,寒崖见蛰熊。柳林春半合,荻笋乱无丛。回首金陵岸,依依向北风。"
茶中杂咏。茶笋,"褎然三五寸,生必依岩洞。寒恐结红铅,暖疑销紫汞。圆如玉轴光,脆似琼英冻。每为遇之疏,南山挂幽梦。"
谢丁秀才见示赋卷,"五首新裁翦,搜罗尽指归。谁曾师古律,君自负天机。圣后求贤久,明公得隽稀。乘秋好携去,直望九霄飞。"
闻许棠及第因寄桂雍,"时清道合出尘埃,清苦为诗不仗媒。今日桂枝平折得,几年春色并将来。势扶九万风初极,名到三山花正开。更有平人居蛰屋,还应为作一声雷。"
日月无情,"日月无情也有情,朝升夕没照均平。虽催前代英雄死,还促后来贤圣生。三尺灵乌金借耀,一轮飞镜水饶清。凭谁筑断东溟路,龙影蝉光免运行。"
唐享太庙乐章。崇德舞,"皇合一德,朝宗百神。削平天地,大拯生人。上帝配食,单于入臣。戎歌陈武,晔晔震震。"
洞房燕,"清晓洞房开,佳人喜燕来。乍疑钗上动,轻似掌中回。暗语临窗户,深窥傍镜台。新妆正含思,莫拂画梁埃。"
与鄠县源大少府宴渼陂,"应为西陂好,金钱罄一餐。饭抄云子白,瓜嚼水精寒。无计回船下,空愁避酒难。主人情烂熳,持答翠琅玕。"
病中初闻复官二首,"抽毫连夜侍明光,执靮三年从省方。烧玉谩劳曾历试,铄金宁为欠周防。也知恩泽招谗口,还痛神祇误直肠。闻道复官翻涕泗,属车何在水茫茫。又挂朝衣一自惊,始知天意重推诚。青云有路通还去,白发无私健亦生。曾避暖池将浴凤,却同寒谷乍迁莺。宦途巇嶮终难测,稳泊渔舟隐姓名。"
士马后见赤松舒道士,"满眼尽疮痍,相逢相对悲。乱阶犹未已,一柱若为支。堰茗蒸红枣,看花似好时。不知今日后,吾道竟何之。"
奉和圣制同二相已下群官乐游园宴,"未极人心畅,如何帝道明。仍嫌酺宴促,复宠乐游行。陆海披珍藏,天河直斗城。四关青霭合,数处白云生。饪餗调元气,歌钟溢雅声。空惭尧舜日,至德杳难名。"
题章野人山居,"带郭茅亭诗兴饶,回看一曲倚危桥。门前山色能深浅,壁上湖光自动摇。闲花散落填书帙,戏鸟低飞碍柳条。向此隐来经几载,如今已是汉家朝。"
车遥遥,"东方曨曨车轧轧,地色不分新去辙。闺门半掩窗半空,斑斑枕花残泪红。君心若车千万转,妾身如辙遗渐远。碧川迢迢山宛宛,马蹄在耳轮在眼。桑间女儿情不浅,莫道野蚕能作茧。"
江行纪事二首,"飘飖任舟楫,回合傍江津。后浦情犹在,前山赏更新。树深烟幂幂,滩浅石磷磷。川路南行远,淹留惜此辰。江汛春风势,山楼曙月辉。猿攀紫岩饮,鸟拂清潭飞。古树崩沙岸,新苔覆石矶。津途赏无限,征客暂忘归。"
河湟,"河湟何计绝烽烟,免使征人更戍边。尽放农桑无一事,遣教知有太平年。"
"赠韦处士,六年夏大热旱","骄阳连毒暑,动植皆枯槁。旱日乾密云,炎烟焦茂草。少壮犹困苦,况予病且老。脱无白栴檀,何以除热恼。汗巾束头鬓,膻食熏襟抱。始觉韦山人,休粮散发好。"
同王十七庶子李六员外郑二侍御同年四人游龙门有感而作,"一曲悲歌酒一尊,同年零落几人存。世如阅水应堪叹,名是浮云岂足论。各从仕禄休明代,共感平生知己恩。今日与君重上处,龙门不是旧龙门。"
晚投江泽浦即事呈柳兵曹泥,"落日过重霞,轻烟上远沙。移舟冲荇蔓,转浦入芦花。断岸迂来客,连波漾去槎。故乡何处在,更道向天涯。"
伤思,"八月白露浓,芙蓉抱香死。红枯金粉堕,寥落寒塘水。西风团叶下,叠縠参差起。不见棹歌人,空垂绿房子。"
唐享昊天乐。第十一,"礼终肆类,乐阕九成。仰惟明德,敢荐非馨。顾惭菲奠,久驰云輧。瞻荷灵泽,悚恋兼盈。"
寄贺兰朋吉,"往往东林下,花香似火焚。故园从小别,夜雨近秋闻。野菜连寒水,枯株簇古坟。泛舟同远客,寻寺入幽云。斜日扉多掩,荒田径细分。相思蝉几处,偶坐蝶成群。会宿曾论道,登高省议文。苦吟遥可想,边叶向纷纷。"
开元寺佛钵诗,"帝青石作绿冰姿,曾得金人手自持。拘律树边斋散后,提罗花下洗来时。乳麋味断中天觉,麦麨香消大劫知。从此共君新顶戴,斜风应不等闲吹。"
南望楼,"去国三巴远,登楼万里春。伤心江上客,不是故乡人。"
舟中望紫岩,"近山如画墙,远山如帚长。我从云中来,回头白茫茫。惜去乃尔觉,常时自相忘。相忘岂不佳,遣此怀春伤。飘洒从何来,衣巾湿微凉。初疑风雨集,冉冉游尘黄。无归亦自可,信美非吾乡。登舟望东云,犹向帆端翔。"
中书送敕赐斋馔戏酬,"常日每齐眉,今朝共解颐。遥知大官膳,应与众雏嬉。"
送僧游五台,"羡师游五顶,乞食值年丰。去去谁为侣,栖栖力已充。浊河高岸拆,衰草古城空。必到华严寺,凭师问辨公。"
与王二十一员外涯游昭成寺,"洛友寂寂约,省骑霏霏尘。游僧步晚磬,话茗含芳春。瑶策冰入手,粉壁画莹神。赪廓芙蓉霁,碧殿琉璃匀。玄讲岛岳尽,渊咏文字新。屡笑寒竹宴,况接青云宾。顾惭馀眷下,衰瘵婴残身。"
香山居士写真诗,"昔作少学士,图形入集贤。今为老居士,写貌寄香山。鹤毳变玄发,鸡肤换朱颜。前形与后貌,相去三十年。勿叹韶华子,俄成皤叟仙。请看东海水,亦变作桑田。"
秋中夜坐,"空庭吟坐久,爽气入荷衣。病叶先秋落,惊禽背月飞。瘴云晴未散,戍客老将依。为应金门策,多应说战机。"
春首,"雪花联玉树,冰彩散瑶池。翔禽遥出没,积翠远参差。"
同熊少府题卢主簿茅斋,"虚院野情在,茅斋秋兴存。孝廉趋下位,才子出高门。乃继幽人静,能令学者尊。江山归谢客,神鬼下刘根。阶树时攀折,窗书任讨论。自堪成独往,何必武陵源。"
荔枝诗,"颗如松子色如樱,未识蹉跎欲半生。岁杪监州曾见树,时新入座久闻名。"
赋得古莲塘,"阖闾宫娃能采莲,明珠作佩龙为船。三千巧笑不复见,江头废苑花年年。"
看酿酒,"六月调神曲,正朝汲美泉。从来作春酒,未省不经年。"
晓,"晓风摇五两,残月映石壁。稍稍曙光开,片帆在空碧。"
咏钟,"既接南邻磬,还随北里笙。平陵通曙响,长乐警宵声。秋至含霜动,春归应律鸣。岂惟恒待扣,金簴有馀清。"
酬王六寒朝见诒,"贾生流寓日,扬子寂寥时。在物多相背,唯君独见思。渔为江上曲,雪作郢中词。忽枉兼金讯,长怀伐木诗。"
寄河上段十六,"与君相见即相亲,闻道君家在孟津。为见行舟试借问,客中时有洛阳人。"
宿龙兴寺,"香刹夜忘归,松青古殿扉。灯明方丈室,珠系比丘衣。白日传心静,青莲喻法微。天花落不尽,处处鸟衔飞。"
题新安国寺,"佛亦遇艰难,重兴叠废坛。偃松枝旧折,画竹粉新干。开讲宫娃听,抛生禁鸟餐。钟声入帝梦,天竺化长安。"
赋得啼猿送客,"万里巴江外,三声月峡深。何年有此路,几客共沾襟。断壁分垂影,流泉入苦吟。凄凉离别后,闻此更伤心。"
题彭祖楼,"新晴天状湿融融,徐国滩声上下洪。极目澄鲜无限景,入怀轻好可怜风。身防潦倒师彭祖,妓拥登临愧谢公。谁致此楼潜惠我,万家残照在河东。"
昭君怨,"莫将铅粉匣,不用镜花光。一去边城路,何情更画妆。影销胡地月,衣尽汉宫香。妾死非关命,都缘怨断肠。"
送商州杜中丞赴任,"安康地理接商於,帝命专城总赋舆。夕拜忽辞青琐闼,晨装独捧紫泥书。深山古驿分驺骑,芳草闲云逐隼貍。绮皓清风千古在,因君一为谢岩居。"
享太庙乐章,"于铄令主,圣祚重昌。兴起教义,申明典章。俗尚素朴,人皆乐康。积德可报,流庆无疆。"
望思台,"君父昏蒙死不回,谩将平地筑高台。九层黄土是何物,销得向前冤恨来。"
再入道场纪事应制,"南方归去再生天,内殿今年异昔年。见辟乾坤新定位,看题日月更高悬。行随车辇登仙路,坐近炉烟讲法筵。自喜恩深陪侍从,两朝长在圣人前。"
春行遇雨,"夹路轻风撼柳条,雨侵春态动无憀。采香陌上谁家女,湿损钗头翡翠翘。"
时人为刘毕语,"刘郎中松树孤标,毕庶子松根绝妙。"
放鹧鸪,"秋入池塘风露微,晓开笼槛看初飞。满身金翠画不得,无限烟波何处归。"
寄京阙陆郎中昆仲,"柏台兰署四周旋,宾榻何妨雁影连。才见玳簪欹细柳,便知油幕胜红莲。家从入洛声名大,迹为依刘事分偏。争奈乱罹人渐少,麦城新赋许谁传。"
与萧旷冥会诗,"织绡泉底少欢娱,更劝萧郎尽酒壶。愁见玉琴弹别鹤,又将清泪滴真珠。"
长柳,"晨征犯烟磴,夕憩在云关。晚风清近壑,新月照澄湾。郊童樵唱返,津叟钓歌还。客行无与晤,赖此释愁颜。"
书绅,"仕有职役劳,农有畎亩勤。优哉分司叟,心力无苦辛。岁晚头又白,自问何欣欣。新酒始开瓮,旧谷犹满囷。吾尝静自思,往往夜达晨。何以送吾老,何以安吾贫。岁计莫如谷,饱则不干人。日计莫如醉,醉则兼忘身。诚知有道理,未敢劝交亲。恐为人所哂,聊自书诸绅。"
酬和元九东川路诗十二首。山枇杷花二首,"万重青嶂蜀门口,一树红花山顶头。春尽忆家归未得,低红如解替君愁。叶如裙色碧绡浅,花似芙蓉红粉轻。若使此花兼解语,推囚御史定违程。"
郊天回,"日动萧烟上泰坛,帝从黄道整和銮。风前貔武回雕仗,云里神龙起画竿。金鸟赦书鸣九夜,玉山寿酒舞千官。始知报本终朝礼,旧典时巡只自难。"
失钗怨,"贫女铜钗惜于玉,失却来寻一日哭。嫁时女伴与作妆,头戴此钗如凤凰。双杯行酒六亲喜,我家新妇宜拜堂。镜中乍无失髻样,初起犹疑在床上。高楼翠钿飘舞尘,明日从头一遍新。"
大水,"暴雨逐惊雷,从风忽骤来。浪驱三岛至,江拆二仪开。势恐圆枢折,声疑厚轴摧。冥心问元化,天眼几时回。"
酬李端长安寓居偶咏见寄,"自别前峰隐,同为外累侵。几年亲酒会,此日有僧寻。学稼功还弃,论边事亦沈。众欢徒满目,专爱久离心。览鬓丝垂镜,弹琴泪洒襟。访田悲洛下,寄宅忆山阴。薄溜漫青石,横云架碧林。坏檐藤障密,衰菜棘篱深。流散俱多故,忧伤并在今。唯当俟高躅,归止共抽簪。"
寄云盖山先禅师,"曾寻湘水东,古翠积秋浓。长老禅栖处,半天云盖峰。闲床饶得石,杂树少于松。近有谁堪语,浏阳妙指踪。"
送元评事归山居,"忆家望云路,东去独依依。水宿随渔火,山行到竹扉。寒花催酒熟,山犬喜人归。遥羡书窗下,千峰出翠微。"
洛中寺北楼见贺监草书题诗,"高楼贺监昔曾登,壁上笔踪龙虎腾。中国书流尚皇象,北朝文士重徐陵。偶因独见空惊目,恨不同时便伏膺。唯恐尘埃转磨灭,再三珍重嘱山僧。"
哭苗垂,"旧友无由见,孤坟草欲长。月斜邻笛尽,车马出山阳。"
春秋战国门。再吟,"走敌存亡义有馀,全由雄勇与英谟。但如公子能交结,朱亥侯嬴何代无。"
春日与诸公泛舟,"千里雪山开,沱江春水来。驻帆云缥缈,吹管鹤裴回。身外流年驶,尊前落景催。不应归棹远,明月在高台。"
杨柳枝,"万里长江一带开,岸边杨柳几千栽。锦帆未落西风起,惆怅龙舟去不回。"
牡丹,"锦帏初卷卫夫人,绣被犹堆越鄂君。垂手乱翻雕玉佩,招腰争舞郁金裙。石家蜡烛何曾剪,荀令香炉可待熏。我是梦中传彩笔,欲书花叶寄朝云。"
题朱兵曹山居,"朱氏西斋万卷书,水门山阔自高疏。我来穿穴非无意,愿向君家作壁鱼。"
夏花明,"夏条绿已密,朱萼缀明鲜。炎炎日正午,灼灼火俱燃。翻风适自乱,照水复成妍。归视窗间字,荧煌满眼前。"
送崔载华、张起之闽中,"不识闽中路,遥知别后心。猿声入岭切,鸟道问人深。旅食过夷落,方言会越音。西征开幕府,早晚用陈琳。"
杂曲歌辞。突厥三台,"雁门山上雁初飞,马邑阑中马正肥。日旰山西逢驿使,殷勤南北送征衣。"
下第,"南溪抱瓮客,失意自怀羞。晚路谁携手,残春自白头。"
渡江有感,"岸落残红锦雉飞,渡江船上夕阳微。一枝犹负平生意,归去何曾胜不归。"
齐宫词,"永寿兵来夜不扃,金莲无复印中庭。梁台歌管三更罢,犹自风摇九子铃。"
玄元皇帝应见贺圣祚无疆,"圣主今司契,神功格上玄。岂唯求傅野,更有叶钧天。审梦西山下,焚香北阙前。道光尊圣日,福应集灵年。咫尺真容近,巍峨大象悬。觞从百寮献,形为万方传。声教唯皇矣,英威固邈然。惭无美周颂,徒上祝尧篇。"
戏舸,"远舸冲开一路萍,岸傍偷上小茅亭。游人莫觅杯盘分,此地才应聚德星。"
晚坐寄友人,"九枝灯在琐窗空,希逸无聊恨不同。晓梦未离金夹膝,早寒先到石屏风。遗簪可惜三秋白,蜡烛犹残一寸红。应卷鰕帘看皓齿,镜中惆怅见梧桐。"
听夜泉,"静里层层石,潺湲到鹤林。流回出几洞,源远历千岑。寒助空山月,清兼此夜心。幽人听达曙,相和藓床吟。"
学诸进士作精卫衔石填海,"鸟有偿冤者,终年抱寸诚。口衔山石细,心望海波平。渺渺功难见,区区命已轻。人皆讥造次,我独赏专精。岂计休无日,惟应尽此生。何惭刺客传,不著报雠名。"
上巳泛舟得迟字,"令节推元巳,天涯喜有期。初筵临泛地,旧俗祓禳时。枉渚潮新上,残春日正迟。竹枝游女曲,桃叶渡江词。风鹢今方退,沙鸥亦未疑。且同山简醉,倒载莫褰帷。"
初年,"和风起天路,严气消冰井。索索枝未柔,厌厌漏犹永。"
梁郊祀乐章。庆休,"大业来四夷,仁风和万国。白日体无私,皇天辅有德。七旬罪已服,六月师方克。伟哉帝道隆,终始常作则。"
白菊三首,"人间万恨已难平,栽得垂杨更系情。犹喜闰前霜未下,菊边依旧舞身轻。莫惜西风又起来,犹能婀娜傍池台。不辞暂被霜寒挫,舞袖招香即却回。为报繁霜且莫催,穷秋须到自低垂。横拖长袖招人别,只待春风却舞来。"
巫山,"昔时亦云雨,今时亦云雨。自是荒淫多,梦得巫山女。从来圣明君,可听妖魅语。只今峰上云,徒自生容与。"
将之泽潞留别王郎中,"弱年知己少,前路主人稀。贫病期相惜,艰难又忆归。事成应未卜,身贱又无机。幸到龙门下,须因羽翼飞。"
奉和九月九日登慈恩寺浮屠应制,"凤刹侵云半,虹旌倚日边。散花多宝塔,张乐布金田。时菊芳仙酝,秋兰动睿篇。香街稍欲晚,清跸扈归天。"
后汉门。废帝,"乱兵如猬走王师,社稷颠危孰为持。夜逐萤光寻道路,汉家天子步归时。"
茶诗,"嫩芽香且灵,吾谓草中英。夜臼和烟捣,寒炉对雪烹。惟忧碧粉散,常见绿花生。最是堪珍重,能令睡思清。"
海上和柴军使清明书事,"清明时节好烟光,英杰高吟兴味长。捧日即应还禁卫,当春何惜醉朐阳。千山过雨难藏翠,百卉临风不藉香。却是旅人凄屑甚,夜来魂梦到家乡。"
春晚山庄率题二首,"顾步三春晚,田园四望通。游丝横惹树,戏蝶乱依丛。竹懒偏宜水,花狂不待风。唯馀诗酒意,当了一生中。田家无四邻,独坐一园春。莺啼非选树,鱼戏不惊纶。山水弹琴尽,风花酌酒频。年华已可乐,高兴复留人。"
重到城七绝句。仇家酒,"年年老去欢情少,处处春来感事深。时到仇家非爱酒,醉时心胜醒时心。"
佚句,"都来消帝力,全不用兵防。"
酬韩侍郎、张博士雨后游曲江见寄,"小园新种红樱树,闲绕花行便当游。何必更随鞍马队,冲泥蹋雨曲江头。"
出关,"朝缨初解佐江濆,麋鹿心知自有群。汉囿猎稀慵献赋,楚山耕早任移文。卧归渔浦月连海,行望凤城花隔云。关吏不须迎马笑,去时无意学终军。"
和梦得洛中早春见赠七韵,"众皆赏春色,君独怜春意。春意竟如何,老夫知此味。烛馀减夜漏,衾暖添朝睡。恬和台上风,虚润池边地。开迟花养艳,语懒莺含思。似讶隔年斋,如劝迎春醉。何日同宴游,心期二月二。"
诗解,"新篇日日成,不是爱声名。旧句时时改,无妨悦性情。但令长守郡,不觉却归城。只拟江湖上,吟哦过一生。"
海阳十咏。裴溪,"楚客忆关中,疏溪想汾水。萦纡非一曲,意态如千里。倒影罗文动,微波笑颜起。君今赐环归,何人承玉趾。"
相思怨,"望月思氛氲,朱衾懒更熏。春生翡翠帐,花点石榴裙。燕语时惊妾,莺啼转忆君。交河一万里,仍隔数重云。"
嘉兴九日寄丹阳亲故,"穷年路岐客,西望思茫茫。积水曾南渡,浮云失旧乡。海边寻别墅,愁里见重阳。草露荷衣冷,山风菊酒香。独谣看坠叶,远目遍秋光。更羡登攀处,烟花满练塘。"
宿庐山白云峰重道者院,"绝顶松堂喜暂游,一宵玄论接浮丘。云开碧落星河近,月出沧溟世界秋。尘里年光何急急,梦中强弱自悠悠。他时书剑酬恩了,愿逐鸾车看十洲。"
发交州日留题解炼师房,"久喜房廊接,今成道路赊。明朝回首处,此地是天涯。"
上元夜效小庾体同用春字,"薄晚啸游人,车马乱驱尘。月光三五夜,灯焰一重春。烟云迷北阙,箫管识南邻。洛城终不闭,更出小平津。"
送陈司马,"家寄茅洞中,身游越城下。宁知许长史,不忆陈司马。"
江村,"贫游无定踪,乡信转难逢。寒渚暮烟阔,去帆归思重。潮平低戌火,木落远山钟。况是渔家宿,疏篱响夜舂。"
京口送别王四谊,"江上枫林秋,江中秋水流。清晨惜分袂,秋日尚同舟。落潮洗鱼浦,倾荷枕驿楼。明年菊花熟,洛东泛觞游。"
陪王员外北楼宴待月,"劝酒论心夜不疲,含情有待问谁思。伫看晴月澄澄影,来照江楼酩酊时。"
送虞道士,"烟霞聚散通三岛,星斗分明在一壶。笑说余杭沽酒去,蔡家重要会麻姑。"
月溪与幼遐、君贶同游,"岸筱覆回溪,回溪曲如月。沉沉水容绿,寂寂流莺歇。浅石方凌乱,游禽时出没。半雨夕阳霏,缘源杂花发。明晨重来此,同心应已阙。"
答窦二曹长留酒还榼,"榼小非由榼,星郎是酒星。解酲元有数,不用吓刘伶。"
奉和望月应魏王教,"层轩登皎月,流照满中天。色共梁珠远,光随赵璧圆。落影临秋扇,虚轮入夜弦。所欣东馆里,预奉西园篇。"
挽涌泉寺僧怀玉,"我师一念登初地,佛国笙歌两度来。唯有门前古槐树,枝低只为挂银台。"
双燕,"旅食惊双燕,衔泥入此堂。应同避燥湿,且复过炎凉。养子风尘际,来时道路长。今秋天地在,吾亦离殊方。"
题汪氏茅亭,"茅亭客到多称奇,茅亭之上难题诗。出尘景物不可状,小手篇章徒尔为。牛畔稻苗新雨后,鹤边松韵晚风时。君今酷爱人间事,争得安闲老在兹。"
寄上韩愈侍郎,"重登大学领儒流,学浪词锋压九州。不以雄名疏野贱,唯将直气折王侯。咏伤松桂青山瘦,取尽珠玑碧海愁。叙述异篇经总别,鞭驱险句最先投。碑文合遣贞魂谢,史笔应令谄骨羞。清俸探将还酒债,黄金旋得起书楼。参来拟设官人礼,朝退多逢月阁游。见说云泉求住处,若无知荐一生休。"
酬韩庶子,"西街幽僻处,正与懒相宜。寻寺独行远,借书常送迟。家贫无易事,身病足闲时。寂寞谁相问,只应君自知。"
荐福寺应制,"地灵传景福,天驾俨钩陈。佳哉藩邸旧,赫矣梵宫新。香塔鱼山下,禅堂雁水滨。珠幡映白日,镜殿写青春。甚欢延故吏,大觉拯生人。幸承歌颂末,长奉属车尘。"
自伤,"衰门海内几多人,满眼公卿总不亲。四授官资元七品,再经婚娶尚单身。图书亦为频移尽,兄弟还因数散贫。独自在家长似客,黄昏哭向野田春。"
下第夜吟,"扰扰东西南北情,何人于此悟浮生。还缘无月春风夜,暂得独闻流水声。"
谢裴司空寄马,"騄耳新驹骏得名,司空远自寄书生。乍离华厩移蹄涩,初到贫家举眼惊。每被闲人来借问,多寻古寺独骑行。长思岁旦沙堤上,得从鸣珂傍火城。"
晚夏,"日夕是西风,流光半已空。山光渐凝碧,树叶即翻红。学浅惭多士,秋成羡老农。谁怜信公道,不泣路岐中。"
酬乐天小台晚坐见忆,"小台堪远望,独上清秋时。有酒无人劝,看山只自知。幽禽啭新竹,孤莲落静池。高门勿遽掩,好客无前期。"
过友人幽居,"身坐众香国,蒲团诗思新。一贫曾累我,此兴未输人。陋巷谁为俗,寒窗不染尘。石斋盟四友,年下顿生春。"
酬答退上人,"须鬓三分白二分,一生踪迹出人群。嵩丘梦忆诸峰雪,衡岳禅依五寺云。青衲几临高瀑濯,苦吟曾许断猿闻。荒村残腊相逢夜,月满鸿多楚水濆。"
"与郑二秀才同舟东下洛中,亲朋送至景云寺","三十六峰横一川,绿波无路草芊芊。牛羊晚食铺平地,雕鹗晴飞摩远天。洛客尽回临水寺,楚人皆逐下江船。东西未有相逢日,更把繁华共醉眠。"
霅溪馆送韩明府章辞满归,"洛令从告还,故人东门饯。惠爱三年积,轩车一夜远。晓月离馆空,秋风故山晚。荣君有嘉荐,顾我阻游衍。宿昔峰顶心,依依不可卷。"
竞渡诗,"石溪久住思端午,馆驿楼前看发机。鼙鼓动时雷隐隐,兽头凌处雪微微。冲波突出人齐譀,跃浪争先鸟退飞。向道是龙刚不信,果然夺得锦标归。"
柳州二月榕叶落尽偶题,"宦情羁思共凄凄,春半如秋意转迷。山城过雨百花尽,榕叶满庭莺乱啼。"
赠苏少府赴任江南余时还京,"丈夫不叹别,达士自安卑。揽泣固无趣,衔杯空尔为。流云春窈窕,去水暮逶迤。行舟忽东泛,归骑亦西驰。秦地多芳草,江潭有桂枝。谁言阻遐阔,所贵在相知。"
晚出左掖,"昼刻传呼浅,春旗簇仗齐。退朝花底散,归院柳边迷。楼雪融城湿,宫云去殿低。避人焚谏草,骑马欲鸡栖。"
佚句,"可能有事关心后,得似无人识面时。"
樵人十咏。樵子,"生自苍崖边,能谙白云养。才穿远林去,已在孤峰上。薪和野花束,步带山词唱。日暮不归来,柴扉有人望。"
慈恩伽蓝清会,"素友俱薄世,屡招清景赏。鸣钟悟音闻,宿昔心已往。重门相洞达,高宇亦遐朗。岚岭晓城分,清阴夏条长。氲氛芳台馥,萧散竹池广。平荷随波泛,回飙激林响。蔬食遵道侣,泊怀遗滞想。何彼尘昏人,区区在天壤。"
答僧澈,"观君法苑思冲虚,使我真乘刃有馀。若使龙光时可待,应怜僧肇论成初。五车外典知谁敌,九趣多才恐不如。萧寺讲轩横淡荡,帝乡云树正扶疏。几生曾得闍瑜意,今日堪将贝叶书。一振微言冠千古,何人执卷问吾庐。"
早发,"野店星河在,行人道路长。孤灯怜宿处,斜月厌新装。草色多寒露,虫声似故乡。清秋无限恨,残菊过重阳。"
途中寄李二,"杨柳烟含灞岸春,年年攀折为行人。好风若借低枝便,莫遣青丝扫路尘。"
题友人池亭,"月榭风亭绕曲池,粉垣回互瓦参差。侵帘片白摇翻影,落镜愁红写倒枝。鸂鶒刷毛花荡漾,鹭鸶拳足雪离披。山翁醉后如相忆,羽扇清樽我自知。"
喜王子载话旧,"相逢青眼日,相叹白头时。累话三朝事,重看一局棋。欢娱非老大,成长是婴儿。且尽尊中物,无烦更后期。"
观藏冰,"寒气方穷律,阴精正结冰。体坚风带壮,影素月临凝。冬赋凌人掌,春期命妇升。凿来壶色彻,纳处镜光澄。鲁史曾留问,豳诗旧见称。同观里射享,王道颂还兴。"
寄鄠杜李遂良处士,"小隐堪忘世上情,可能休梦入重城。池边写字师前辈,座右题铭律后生。吟社客归秦渡晚,醉乡渔去渼陂晴。春来不得山中信,尽日无人傍水行。"
溪中月下寄杨子尉封亮,"蘅若夺幽色,衔思恍无悰。宵长霜雾多,岁晏淮海风。团团山中月,三五离夕同。露凝朱弦绝,觞至兰玉空。清光液流波,盛明难再逢。尝恐河汉远,坐窥烟景穷。小人谅处阴,君子树大功。永愿厉高翼,慰我丹桂丛。"
句,"暮鸦不噪禁城树,衙鼓未残兵卫秋。"
对镜吟,"忆昔逢君新纳娉,青铜铸出千年镜。意怜光彩固无瑕,义比恩情永相映。每将鉴面兼鉴心,鉴来不辍情逾深。君非结心空结带,结处尚新恩已背。开帘览镜悲难语,对面相看孟门阻。掩匣徒惭双凤飞,悬台欲效孤鸾舞。昔日照来人共许,今朝照罢自生疑。镜上有尘犹可淬,君恩讵肯无回时。"
题金山寺石堂,"白波四面照楼台,日夜潮声绕寺回。千叶红莲高会处,几曾龙女献珠来。"
淮上逢故人,"故园离乱后,十载始逢君。长恨南熏奏,寻常只自闻。荒窗秋见岳,赤地夜生云。莫叹谋身晚,中兴正用文。"
秋夜与刘砀山泛宴喜亭池,"明宰试舟楫,张灯宴华池。文招梁苑客,歌动郢中儿。月色望不尽,空天交相宜。令人欲泛海,只待长风吹。"
嘲李玚题名,"渭水秦山照眼明,希仁何事寡诗情。只因学得虞姬婿,书字才能记姓名。"
赴无锡寄别灵一净虚二上人云门所居,"高僧本姓竺,开士旧名林。一入春山里,千峰不可寻。新年芳草遍,终日白云深。欲徇微官去,悬知讶此心。"
寄无可上人,"省学为诗日,宵吟每达晨。十年期是梦,一事未成身。枉别山中客,殊非世上人。今来已如此,须得桂荣新。"
冬至夜怀湘灵,"艳质无由见,寒衾不可亲。何堪最长夜,俱作独眠人。"
老圃堂,"邵平瓜地接吾庐,谷雨干时手自锄。昨日春风欺不在,就床吹落读残书。"
江楼,"独酌芳春酒,登楼已半醺。谁惊一行雁,冲断过江云。"
听歌六绝句。想夫怜,"玉管朱弦莫急催,容听歌送十分杯。长爱夫怜第二句,请君重唱夕阳开。"
送苏州李使君赴郡二绝句,"忆抛印绶辞吴郡,衰病当时已有余。今日贺君兼自喜,八回看换旧铜鱼。馆娃宫深春日长,乌鹊桥高秋夜凉。风月不知人世变,奉君直似奉吴王。"
江村,"清江一曲抱村流,长夏江村事事幽。自去自来堂上燕,相亲相近水中鸥。老妻画纸为棋局,稚子敲针作钓钩。多病所须唯药物,微躯此外更何求。"
顾著作宅赋诗,"几年江海烟霞,乘醉一到京华。已觉不嫌羊酪,谁能长守兔罝。脱巾偏招相国,逢竹便认吾家。各在芸台阁里,烦君日日登车。"
咏史诗。邯郸,"晓入邯郸十里春,东风吹下玉楼尘。青娥莫怪频含笑,记得当年失步人。"
丹阳送韦参军,"丹阳郭里送行舟,一别心知两地秋。日晚江南望江北,寒鸦飞尽水悠悠。"
星回节避风台骠信命赋,"法驾避星回,波罗毗勇猜。河润冰难合,地暖梅先开。下令俚柔洽,献賝弄栋来。愿将不才质,千载侍游台。"
诗品二十四则。自然,"俯拾即是,不取诸邻。俱道适往,著手成春。如逢花开,如瞻岁新。真予不夺,强得易贫。幽人空山,过水采蘋。薄言情晤,悠悠天钧。"
题宣州开元寺,"南朝谢脁城,东吴最深处。亡国去如鸿,遗寺藏烟坞。楼飞九十尺,廊环四百柱。高高下下中,风绕松桂树。青苔照朱阁,白鸟两相语。溪声入僧梦,月色晖粉堵。阅景无旦夕,凭阑有今古。留我酒一樽,前山看春雨。"
宿云际寺,"白盖微云一径深,东峰弟子远相寻。苍苔路熟僧归寺,红叶声乾鹿在林。高阁清香生静境,夜堂疏磬发禅心。自从紫桂岩前别,不见南能直至今。"
壮士吟,"壮士何曾悲,悲即无回期。如何易水上,未歌泪先垂。"
人问应举,"莫惊西上独迟回,只为衡门未有媒。惆怅赋成身不去,一名闲事逐秋回。"
途中一绝,"镜中丝发悲来惯,衣上尘痕拂渐难。惆怅江湖钓竿手,却遮西日向长安。"
咏史诗。阿房宫,"新建阿房壁未干,沛公兵已入长安。帝王苦竭生灵力,大业沙崩固不难。"
寄荆门郑准,"传衣传钵理难论,绮靡销磨二雅尊。不许姓名留月观,终携瓶锡去云门。窗间挂烛通宵在,竹上题诗隔岁存。珍重荆门郑从事,十年同受景升恩。"
馆舍秋夕,"寒雨萧萧灯焰青,灯前孤客难为情。兵戈闹日别乡国,鸿雁过时思弟兄。冷极睡无离枕梦,苦多吟有彻云声。出门便作还家计,直至如今计未成。"
观朱舍人归葬吴中,"翩翩绛旐寒流上,行引东归万里魂。几处州人临水哭,共看遗草有王言。"
沣上与幼遐月夜登西冈玩花,"置酒临高隅,佳人自城阙。已玩满川花,还看满川月。花月方浩然,赏心何由歇。"
乱后书事寄同志,"九土如今尽用兵,短戈长戟困书生。思量在世头堪白,画度归山计未成。皇泽正沾新将士,侯门不是旧公卿。到头诗卷须藏却,各向渔樵混姓名。"
玉泉寺,"寺还名玉泉,澄水亦遭贤。物尚犹如此,人争合偶然。溪流云断外,山峻鸟飞还。初日长廊下,高僧正坐禅。"
江行寄张舍人,"客程终日风尘苦,蓬转还家未有期。林色晓分残雪后,角声寒奏落帆时。月高星使东看远,云破霜鸿北度迟。流荡此心难共说,千峰澄霁隔琼枝。"
蔚州晏内遇新雪,"胡卢河畔逢秋雪,疑是风飘白鹤毛。坐客停杯看未定,将军已湿褐花袍。"
巴賨旅寓寄朝中从叔,"惊秋思浩然,信美向巴天。独倚临江树,初闻落日蝉。哀荣悲往事,漂泊念多年。未便甘休去,吾宗尽见怜。"
早花,"西京安稳未,不见一人来。腊日巴江曲,山花已自开。盈盈当雪杏,艳艳待春梅。直苦风尘暗,谁忧容鬓催。"
奉送王相公缙赴幽州巡边,"黄阁开帷幄,丹墀侍冕旒。位高汤左相,权总汉诸侯。不改周南化,仍分赵北忧。双旌过易水,千骑入幽州。塞草连天暮,边风动地秋。无因随远道,结束佩吴钩。"
经溳川馆寄使府群公,"溳川水竹十家余,渔艇蓬门对岸居。大胜尘中走鞍马,与他军府判文书。"
鹰,"害物伤生性岂驯,且宜笼罩待知人。惟擒燕雀啖腥血,却笑鸾皇啄翠筠。狡兔穴多非尔识,鸣鸠脰短罚君身。豪门不读诗书者,走马平原放玩频。"
日暖万年枝,"新阳归上苑,嘉树独含妍。散漫添和气,曈曨卷曙烟。流辉宜圣日,接影贵芳年。自与恩光近,那关煦妪偏。结根诚得地,表寿愿符天。谁道凌寒质,从兹不暧然。"
送常侍舒公归觐,"朝闻讲艺馀,晨省拜恩初。训胄尊庠序,荣亲耀里闾。朱丹华毂送,斑白绮筵舒。江上春流满,还应荐跃鱼。"
唐享昊天乐。第九,"荷恩承顾托,执契恭临抚。庙略静边荒,天兵曜神武。有截资先化,无为遵旧矩。祯符降昊穹,大业光寰宇。"
归燕,"春色遍芳菲,闲檐双燕归。还同旧侣至,来绕故巢飞。敢望烟霄达,多惭羽翮微。衔泥傍金砌,拾蕊到荆扉。云海经时别,雕梁长日依。主人能一顾,转盻自光辉。"
"奉使途中,戏赠张常侍","早风吹土满长衢,驿骑星轺尽疾驱。共笑篮舁亦称使,日驰一驿向东都。"
题上元许棠所任王昌龄厅,"琉璃堂里当时客,久绝吟声继后尘。百四十年庭树老,如今重得见诗人。"
送韦郎司直归成都,"窜身来蜀地,同病得韦郎。天下干戈满,江边岁月长。别筵花欲暮,春日鬓俱苍。为问南溪竹,抽梢合过墙。"
雪,"迢迢来极塞,连阙谓风吹。禅客呵金锡,征人擘冻旗。细填虫穴满,重压鹤巢欹。有影晴飘野,无声夜落池。正繁秦甸暖,渐厚楚宫饥。冻挹分泉涩,光凝二阁痴。踏遗兰署迹,听起石门思。用表丰年瑞,无令扫玉墀。"
和袭美寒夜文宴润卿有期不至,"细雨轻觞玉漏终,上清词句落吟中。松斋一夜怀贞白,霜外空闻五粒风。"
雩祀乐章。肃和,"朱鸟开辰,苍龙启映。大帝昭飨,群生展敬。礼备怀柔,功宣舞咏。旬液应序,年祥叶庆。"
闻人说海北事有感,"故乡归路隔高雷,见说年来事可哀。村落日中眠虎豹,田园雨后长蒿莱。海隅久已无春色,地底真成有劫灰。荆棘满山行不得,不知当日是谁栽。"
逢旧,"我梳白发添新恨,君扫青蛾减旧容。应被傍人怪惆怅,少年离别老相逢。"
合谿水涨寄敬山人,"共爱碧谿临水住,相思来往践莓苔。而今却欲嫌溪水,雨涨春流隔往来。"
漫成二首,"野日荒荒白,春流泯泯清。渚蒲随地有,村径逐门成。只作披衣惯,常从漉酒生。眼前无俗物,多病也身轻。江皋已仲春,花下复清晨。仰面贪看鸟,回头错应人。读书难字过,对酒满壶频。近识峨眉老,知予懒是真。"
红蔷薇,"九天碎霞明泽国,造化工夫潜剪刻。浅碧眉长约细枝,深红刺短钩春色。晴日当楼晓香歇,锦带盘空欲成结。谢豹声催麦陇秋,春风吹落猩猩血。"
奉和九日幸临渭亭登高应制得风字,"重九临商节,登高出汉宫。正逢萸实满,还对菊花丛。霁云开就日,仙藻丽秋风。微臣预在镐,窃抃遂无穷。"
"春夜赋得漉水囊歌,送郑明府","吴缣楚练何白皙,居士持来遗禅客。禅客能裁漉水囊,不用衣工秉刀尺。先师遗我式无缺,一滤一翻心敢赊。夕望东峰思漱盥,曨曨斜月悬灯纱。徙倚花前漏初断,白猿争啸惊禅伴。玉瓶徐泻赏涓涓,溅著莲衣水珠满。因识仁人为宦情,还如漉水爱苍生。聊歌一曲与君别,莫忘寒泉见底清。"
欲之新乡答崔颢綦毋潜,"数年作吏家屡空,谁道黑头成老翁。男儿在世无产业,行子出门如转蓬。吾属交欢此何夕,南家捣衣动归客。铜炉将炙相欢饮,星宿纵横露华白。寒风卷叶度滹沱,飞雪布地悲峨峨。孤城日落见栖鸟,马上时闻渔者歌。明朝东路把君手,腊日辞君期岁首。自知寂寞无去思,敢望县人致牛酒。"
客舍喜崔补阙司空拾遗访宿,"步月访诸邻,蓬居宿近臣。乌裘先醉客,清镜早朝人。坏壁烟垂网,香街火照尘。悲荣俱是分,吾亦乐吾贫。"
"元宗钓鱼无获,进诗","玉甃垂钩兴正浓,碧池春暖水溶溶。凡鳞不敢吞香饵,知是君王合钓龙。"
观吴偃画松,"君有绝艺终身宝,方寸巧心通万造。忽然写出涧底松,笔下看看一枝老。"
敬答李先生,"七里滩声舜庙前,杏花初盛草芊芊。绿昏晴气春风岸,红漾轻纶野水天。不为伤离成极望,更因行乐惜流年。一瓢无事麛裘暖,手弄溪波坐钓船。"
慈恩寺二月半寓言,"二月韶春半,三空霁景初。献来应有受,灭尽竟无馀。化迹传官寺,归诚谒梵居。殿堂花覆席,观阁柳垂疏。共命枝间鸟,长生水上鱼。问津窥彼岸,迷路得真车。行密幽关静,谈精俗态祛。稻麻欣所遇,蓬箨怆焉如。不驻秦京陌,还题蜀郡舆。爱离方自此,回望独蹰躇。"
过骊山作,"始皇东游出周鼎,刘项纵观皆引颈。削平天下实辛勤,却为道傍穷百姓。黔首不愚尔益愚,千里函关囚独夫。牧童火入九泉底,烧作灰时犹未枯。"
送豆卢策归别墅,"短松鹤不巢,高石云不栖。君今潇湘去,意与云鹤齐。力买奇险地,手开清浅溪。身披薜荔衣,山陟莓苔梯。一卷冰雪文,避俗常自携。"
"路逢襄阳杨少府入城,戏呈杨员外绾","寄语杨员外,山寒少茯苓。归来稍暄暖,当为劚青冥。翻动神仙窟,封题鸟兽形。兼将老藤杖,扶汝醉初醒。"
献郑给事,"化行邦域二年春,樵唱渔歌日日新。未降诏书酬善政,不知天泽答何人。秋登岳寺云随步,夜宴江楼月满身。他日朱门恐难扫,沙堤新筑必无尘。"
洛中作,"元和天子昔平戎,惆怅金舆尚未通。尽日洛桥闲处看,秋风时节上阳宫。"
九日贾明府见访,"独掩衡门秋景闲,洛阳才子访柴关。莫嫌浊酒君须醉,虽是贫家菊也斑。同人愿得长携手,久客深思一破颜。却笑孟嘉吹帽落,登高何必上龙山。"
送李溟出塞,"边城官尚恶,况乃是羁游。别路应相忆,离亭更少留。黄沙人外阔,飞雪马前稠。甚险穹庐宿,无为过代州。"
张权舆作裴度伪谣,"非衣小儿坦其腹,天上有口被驱逐。"
送张郎中赴睦州,"青山复渌水,想入富春西。夹岸清猿去,中流白日低。美兼华省出,荣共故乡齐。贱子遥攀送,归心逐马蹄。"
登总持寺阁,"宿雨清龙界,晨晖满凤城。升攀重阁迥,凭览四郊明。井邑周秦地,山河今古情。纡馀一水合,寥落五陵平。处处风烟起,欣欣草木荣。故人不可见,冠盖满东京。"
车驾西游因而有作,"宣曲长杨瑞气凝,上林狐兔待秋鹰。谁将词赋陪雕辇,寂寞相如卧茂林。"
题龙兴寺,"高户列禅房,松门到上方。像开祇树岭,人施蜀城香。地遍磷磷石,江移孑孑樯。林僧语不尽,身役事梁王。"
皇甫主簿期游山不及赴,"休官匹马在,新意入山中。更住应难遂,前期恨不同。集蝉苔树僻,留客雨堂空。深夜谁相访,惟当清净翁。"
相思曲,"少小别潘郎,娇羞倚画堂。有时裁尺素,无事约残黄。鹊语临妆镜,花飞落绣床。相思不解说,明月照空房。"
送崔度还吴,"幽燕沙雪地,万里尽黄云。朝吹归秋雁,南飞日几群。中有孤凤雏,哀鸣九天闻。我乃重此鸟,彩章五色分。胡为杂凡禽,雏鹜轻贱君。举手捧尔足,疾心若火焚。拂羽泪满面,送之吴江濆。去影忽不见,踌躇日将曛。"
"龙州韦郎中先梦六赤,后因打叶子以诗上","红蜡香烟扑画楹,梅花落尽庾楼清。光辉圆魄衔山冷,彩镂方牙着腕轻。宝帖牵来狮子镇,金盆引出凤凰倾。微黄喜兆庄周梦,六赤重新掷印成。"
送崔主簿赴夏阳,"常爱夏阳县,往年曾再过。县中饶白鸟,郭外是黄河。地近行程少,家贫酒债多。知君新称意,好得奈春何。"
别苏州,"浩浩姑苏民,郁郁长洲城。来惭荷宠命,去愧无能名。青紫行将吏,班白列黎氓。一时临水拜,十里随舟行。饯筵犹未收,征棹不可停。稍隔烟树色,尚闻丝竹声。怅望武丘路,沉吟浒水亭。还乡信有兴,去郡能无情。"
句,"读书贫里乐,搜句静中忙。"
昔昔盐二十首。关山别荡子,"那堪闻荡子,迢递涉关山。肠为马嘶断,衣从泪滴斑。愁看塞上路,讵惜镜中颜。傥见征西雁,应传一字还。"
"写新诗寄微之,偶题卷后","腕软拨头轻,新教略略成。四弦千遍语,一曲万重情。法向师边得,能从意上生。莫欺江外手,别是一家声。"
送人游塞,"去去玉关路,省君曾未行。塞深多伏寇,时静亦屯兵。雪每先秋降,花尝近夏生。闲陪射雕将,应到受降城。"
寄孙辟呈郑谷郎中,"衡岳去都忘,清吟恋省郎。淹留才半月,酬唱颇盈箱。雪长松柽格,茶添语话香。因论乐安子,年少老篇章。"
凌云寺,"像阁与山齐,何人致石梯。万烟生聚落,一崦露招提。斋月人来上,残阳鸽去栖。从边亦已极,烽火是沈黎。"
天南怀故人,"独行千里尘,轧轧转征轮。一别已多日,总看成老人。洞庭雪不下,故国草应春。三月烟波暖,南风生绿蘋。"
和仆射牛相公追感韦裴六相登庸皆四十馀…并见寄之作,"坐镇清朝独殷然,闲征故事数前贤。用才同践钧衡地,禀气终分大小年。威凤本池思泛泳,仙查旧路望回旋。犹怜绮季深山里,唯有松风与石田。"
感故张仆射诸妓,"黄金不惜买蛾眉,拣得如花三四枝。歌舞教成心力尽,一朝身去不相随。"
折杨柳,"万里边城地,三春杨柳节。叶似镜中眉,花如关外雪。征人远乡思,倡妇高楼别。不忍掷年华,含情寄攀折。"
春末兰溪道中作,"山花零落红与绯,汀烟濛茸江水肥。人担犁锄细雨歇,路入桑柘斜阳微。深喜东州云寇去,不知西狩几时归。清平时节何时是,转觉人心与道违。"
七老会诗,"幽亭春尽共为欢,印绶居身是大官。遁迹岂劳登远岫,垂丝何必坐谿磻。诗联六韵犹应易,酒饮三杯未觉难。每况襟怀同宴会,共将心事比波澜。风吹野柳垂罗带,日照庭花落绮纨。此席不烦铺锦帐,斯筵堪作画图看。"
"酬皇甫冉将赴无锡,于云门寺赠别","湖南通古寺,来往意无涯。欲识云门路,千峰到若耶。春山子敬宅,古木谢敷家。自可长偕隐,那言相去赊。"
圣女祠,"杳蔼逢仙迹,苍茫滞客途。何年归碧落,此路向皇都。消息期青雀,逢迎异紫姑。肠回楚国梦,心断汉宫巫。从骑裁寒竹,行车荫白榆。星娥一去后,月姊更来无。寡鹄迷苍壑,羁凰怨翠梧。惟应碧桃下,方朔是狂夫。"
吊灵均,"万古汨罗深,骚人道不沉。明明唐日月,应见楚臣心。"
归梦,"陆海波涛渐渐深,一回归梦抵千金。路傍草色休多事,墙外莺声肯有心。日晚向隅悲断梗,夜阑浇酒哭知音。贪财败阵谁相悉,鲍叔如今不可寻。"
逍遥咏,"亦莫恋此身,亦莫厌此身。此身何足恋,万劫烦恼根。此身何足厌,一聚虚空尘。无恋亦无厌,始是逍遥人。"
"喜刘苏州恩赐金紫,遥想贺宴,以诗庆之","海内姑苏太守贤,恩加章绶岂徒然。贺宾喜色欺杯酒,醉妓欢声遏管弦。鱼珮葺鳞光照地,鹘衔瑞带势冲天。莫嫌鬓上些些白,金紫由来称长年。"
游东林寺,"长生犹自重无生,言让仙祠佛寺成。碑折谁忘康乐制,山灵表得远公名。松形入汉藤萝短,僧语离经耳目清。莫怪迟迟不归去,童年已梦绕林行。"
题慈恩塔,"汉国山河在,秦陵草树深。暮云千里色,无处不伤心。"
题渭北寺上方,"昔祭郊坛今谒陵,寺中高处最来登。十余年后人多别,喜见当时转读僧。"
"离觞不醉,至驿却寄相送诸公","无限居人送独醒,可怜寂寞到长亭。荆州不遇高阳侣,一夜春寒满下厅。"
送韦琼校书,"宾佐兼归觐,此行江汉心。别离从阙下,道路向山阴。孤屿消寒沫,空城滴夜霖。若邪溪畔寺,秋色共谁寻。"
海上生明月,"皎皎秋中月,团圆海上生。影开金镜满,轮抱玉壶清。渐出三山岊,将凌一汉横。素娥尝药去,乌鹊绕枝惊。照水光偏白,浮云色最明。此时尧砌下,蓂荚自将荣。"
上桂州李大夫,"今日辞门馆,情将众别殊。感深翻有泪,仁过曲怜愚。晚镜伤秋鬓,晴寒切病躯。烟霞万里阔,宇宙一身孤。倚马才宁有,登龙意岂无。唯于方寸内,暗贮报恩珠。"
送道友入天台山作,"却忆天台去,移居海岛空。观寒琪树碧,雪浅石桥通。漱齿飞泉外,餐霞早境中。终期赤城里,披氅与君同。"
贵公子,"大道青楼御苑东,玉栏仙杏压枝红。金铃犬吠梧桐月,朱鬣马嘶杨柳风。流水带花穿巷陌,夕阳和树入帘栊。瑶池宴罢归来醉,笑说君王在月宫。"
郡中对雪,"霏微著草树,渐布与阶平。远近如空色,飘飏无落声。飞鸦疑翅重,去马觉蹄轻。遥想故山下,樵夫应滞行。"
寄宜阳兄弟,"六年雁序恨分离,诏下今朝遇已知。上国皇风初喜日,御阶恩渥属身时。内庭再考称文异,圣主宣名奖艺奇。故里仙才若相问,一春攀得两重枝。"
江陵望幸,"雄都元壮丽,望幸欻威神。地利西通蜀,天文北照秦。风烟含越鸟,舟楫控吴人。未枉周王驾,终期汉武巡。甲兵分圣旨,居守付宗臣。早发云台仗,恩波起涸鳞。"
晦日马镫曲稍次中流作,"夜寒宿芦苇,晓色明西林。初日在川上,便澄游子心。秦天无纤翳,郊野浮春阴。波静随钓鱼,舟小绿水深。出浦见千里,旷然谐远寻。扣船应渔父,因唱沧浪吟。"
雒城作,"大卤旌旗出洛滨,此中烟月已埃尘。更无楼阁寻行处,只有山川识野人。早得铸金夸范蠡,旋闻垂钓哭平津。旧游难得时难遇,回首空城百草春。"
太公庙,"青山长在境长新,寂寞持竿一水滨。及得王师身已老,不知辛苦为何人。"
逢邻女,"日高邻女笑相逢,慢束罗裙半露胸。莫向秋池照绿水,参差羞杀白芙蓉。"
洞庭寄所思,"日断兰台空望归,锦衾香冷梦来稀。书中自报刀头约,天上三看破镜飞。孤浪谩疑红脸笑,轻云忽似舞罗衣。遥知不语坐相忆,寂寞洞房寒烛微。"
池上即事,"移床避日依松竹,解带当风挂薜萝。钿砌池心绿蘋合,粉开花面白莲多。久阴新霁宜丝管,苦热初凉入绮罗。家酝瓶空人客绝,今宵争奈月明何。"
杂曲歌辞。采桑,"自古多征战,由来尚甲兵。长驱千里去,一举两蕃平。按剑从沙漠,歌谣满帝京。寄言天下将,须立武功名。"
贻庐岳陈沆秀才,"为儒老双鬓,勤苦竟何如。四海方磨剑,空山自读书。石围泉眼碧,秋落洞门虚。莫虑搜贤僻,征君旧此居。"
寄王密卿,"酒乐今年少,僧期近日频。买山多为竹,卜宅不缘贫。志业归初地,文章寄此身。嵇康虽有病,犹得见情人。"
寄崔少监,"微微西风生,稍稍东方明。入秋神骨爽,琴晓丝桐清。弹为古宫调,玉水寒泠泠。自觉弦指下,不是寻常声。须臾群动息,掩琴坐空庭。直至日出后,犹得心和平。惜哉意未已,不使崔君听。"
眉州别李使君,"回首雪峰前,朱门心杳然。离人自呜咽,流水莫潺湲。毒草通蛮徼,秋林近漏天。一生从此去,五字有谁怜。"
千秋节宴,"兰殿千秋节,称名万寿觞。风传率土庆,日表继天祥。玉宇开花萼,宫县动会昌。衣冠白鹭下,帟幕翠云长。献遗成新俗,朝仪入旧章。月衔花绶镜,露缀彩丝囊。处处祠田祖,年年宴杖乡。深思一德事,小获万人康。"
使东川。望驿台,"可怜三月三旬足,怅望江边望驿台。料得孟光今日语,不曾春尽不归来。"
行次盐亭县聊题四韵奉简严遂州蓬州两使君咨议诸昆季,"马首见盐亭,高山拥县青。云溪花淡淡,春郭水泠泠。全蜀多名士,严家聚德星。长歌意无极,好为老夫听。"
述旧纪勋寄太原李光颜侍中二首,"玉塞含凄见雁行,北垣新诏拜龙骧。弟兄间世真飞将,貔虎归时似故乡。鼓角因风飘朔气,旌旗映水发秋光。河源收地心犹壮,笑向天西万里霜。倚天长剑截云孤,报国纵横见丈夫。五载登坛真宰相,七重分阃正司徒。曾闻转战平坚寇,共说题诗压腐儒。料敌知机在方寸,不劳心力讲阴符。"
游禁苑幸临渭亭遇雪应制,"长乐喜春归,披香瑞雪霏。花从银阁度,絮绕玉窗飞。写曜衔天藻,呈祥拂御衣。上林纷可望,无处不光辉。"
寻龙井杨老,"柴门草舍绝风尘,空谷耕田学子真。泉咽恐劳经陇底,山深不觉有秦人。手栽松树苍苍老,身卧桃园寂寂春。唯有胡麻当鸡黍,白云来往未嫌贫。"
登牛头山亭子,"路出双林外,亭窥万井中。江城孤照日,山谷远含风。兵革身将老,关河信不通。犹残数行泪,忍对百花丛。"
送人游南越,"孑然南越去,替尔畏前程。见说路岐嶮,不通车马行。瘴烟迷海色,岭树带猿声。独向山家宿,多应乡思生。"
衡州早春偶游黄溪口号,"偶寻黄溪日欲没,早梅未尽山樱发。无事江城闭此身,不得坐待花间月。"
句曲山朝真词二首。迎真,"九华磬答寒泉急,十绝幡摇翠微湿。司命旍旌未下来,焚香抱简凝神立。残星下照霓襟冷,缺月才分鹤轮影。空洞灵章发一声,春来万壑烟花醒。"
省试内出白鹿宣示百官,"上瑞何曾乏,毛群表色难。推于五灵少,宣示百寮观。形夺场驹洁,光交月兔寒。已驯瑶草别,孤立雪花团。戴豸惭端士,抽毫跃史官。贵臣歌咏日,皆作白麟看。"
有所思,"芙蓉出水时,偶尔便分离。自此无因见,长教挂所思。残春不入梦,芳信欲传谁。寂寞秋堂下,空吟小谢诗。"
喻吟,"日用是何专,吟疲即坐禅。此生还可喜,馀事不相便。头白无邪里,魂清有象先。江花与芳草,莫染我情田。"
隋堤,"种柳开河为胜游,堤前常使路人愁。阴埋野色万条思,翠束寒声千里秋。西日至今悲兔苑,东波终不反龙舟。远山应见繁华事,不语青青对水流。"
偶题,"时事懒言多忌讳,野吟无主若纵横。君看三百篇章首,何处分明著姓名。"
早蝉,"一声清溽暑,几处促流年。志士心偏苦,初闻独泫然。"
酬黄从事怀旧见寄,"旧游不合到心中,把得君诗意亦同。水馆酒阑清夜月,香街人散白杨风。长绳系日虽难绊,辨口谈天不易穷。世事自随蓬转在,思量何处是飞蓬。"
赠韦七赞善,"乡里衣冠不乏贤,杜陵韦曲未央前。尔家最近魁三象,时论同归尺五天。北走关山开雨雪,南游花柳塞云烟。洞庭春色悲公子,鰕菜忘归范蠡船。"
武后明堂乐章。皇嗣出入升降,"至人光俗,大孝通神。谦以表性,恭惟立身。洪规载启,茂典方陈。誉隆三善,祥开万春。"
郡内书怀寄刘连州窦夔州,"朱邑何为者,桐乡有古祠。我心常所慕,二郡老人知。"
喜雍陶秋夜访宿,"晓立侍炉烟,夜归蓬荜眠。露华明菊上,萤影灭灯前。清漏和砧叠,栖禽与叶连。高人来此宿,为似在山颠。"
句,"归梦如春水,悠悠绕故乡。驻马渡江处,望乡待归舟。"
寄杨侍御,"一官何幸得同时,十载无媒独见遗。今日不论腰下组,请君看取鬓边丝。"
题彭州阳平化,"云浮翠辇届阳平,真似骖鸾到上清。风起半厓闻虎啸,雨来当面见龙行。晚寻水涧听松韵,夜上星坛看月明。长恐前身居此境,玉皇教向锦城生。"
中宗降诞日长宁公主满月侍宴应制,"神龙见像日,仙凤养雏年。大火乘天正,明珠对月圆。作新金箧里,歌奏玉筐前。今日宜孙庆,还参祝寿篇。"
送清励上人游福建,"禅子自矜禅性成,将来拟照建溪清。南看闽树花不落,更取何缘了妄情。"
和太原山亭怀古诗,"中庭起崖谷,漱玉下涟漪。丹丘谁云远,寓象得心期。岂不贵钟鼎,至怀在希夷。唯当蓬莱阁,灵凤复来仪。"
咏史诗。灞岸,"长安城外白云秋,萧索悲风灞水流。因想汉朝离乱日,仲宣从此向荆州。"
赠童尼,"旧时艳质如明玉,今日空心是冷灰。料得襄王惆怅极,更无云雨到阳台。"
田翁,"白发星星筋力衰,种田犹自伴孙儿。官苗若不平平纳,任是丰年也受饥。"
赠刑部马侍郎,"红旗照海压南荒,征入中台作侍郎。暂从相公平小寇,便归天阙致时康。"
相和歌辞。塘上行,"藕花凉露湿,花缺藕根涩。飞下雌鸳鸯,塘水声溢溢。"
蜀路感怀,"蜀山苍翠陇云愁,銮驾西巡陷几州。唯有萦回深涧水,潺湲不改旧时流。"
酬杜使君见寄,"轧轧复轧轧,更深门未关。心疼无所得,诗债若为还。露洒一鹤睡,钟余万象闲。惭将此时意,明日寄东山。"
阳亭言事献漳州于使君,"重叠山前对酒樽,腾腾兀兀度朝昏。平明疏磬白云寺,遥夜孤砧红叶村。去鸟岂知烟树远,惊鱼应觉露荷翻。旅人寄食逢黄菊,每见故人思故园。"
梁郊祀乐章。庆顺,"圣皇戾止,天步舒迟。乾乾睿相,穆穆皇仪。进退必肃,陟降是祗。六变克协,万灵协随。"
夜怀,"穷居积远念,转转迷所归。幽蕙零落色,暗萤参差飞。病生秋风簟,泪堕月明衣。无愁坐寂寞,重使奏清徽。"
题四皓庙,"卧逃秦乱起安刘,舒卷如云得自由。若有精灵应笑我,不成一事谪江州。"
江楼闲望怀关中亲故,"摇落江天欲尽秋,远鸿高送一行愁。音书寂绝秦云外,身世蹉跎楚水头。年貌暗随黄叶去,时情深付碧波流。风凄日冷江湖晚,驻目寒空独倚楼。"
咏史,"高洁非养正,盛名亦险艰。伟哉谢安石,携妓入东山。云岩响金奏,空水滟朱颜。兰露滋香泽,松风鸣珮环。歌声入空尽,舞影到池闲。杳眇同天上,繁华非代间。卷舒混名迹,纵诞无忧患。何必苏门子,冥然闭清关。"
郊庙歌辞。祀九宫贵神乐章。雍和,"歌工既奏,神位既秩。天符众星,运行太一。声和十管,气应中律。肃肃明廷,介兹元吉。"
八月三日夜作,"露白月微明,天凉景物清。草头珠颗冷,楼角玉钩生。气爽衣裳健,风疏砧杵鸣。夜衾香有思,秋簟冷无情。梦短眠频觉,宵长起暂行。烛凝临晓影,虫怨欲寒声。槿老花先尽,莲凋子始成。四时无了日,何用叹衰荣。"
送友人游蜀,"巴兴千万寻,此去若为心。蟋蟀既将定,弥猴应正吟。剑门秋断雁,褒谷夜多砧。自古西南路,艰难直至今。"
"题新居呈王尹,兼简府中三掾","弊宅须重葺,贫家乏羡财。桥凭川守造,树倩府僚栽。朱板新犹湿,红英暖渐开。仍期更携酒,倚槛看花来。"
送韩司直,"游吴还入越,来往任风波。复送王孙去,其如春草何。岸明残雪在,潮满夕阳多。季子杨柳庙,停舟试一过。"
雪中过重湖信笔偶题,"道方时险拟如何,谪去甘心隐薜萝。青草湖将天暗合,白头浪与雪相和。旗亭腊酎逾年熟,水国春寒向晚多。处困不忙仍不怨,醉来唯是欲傞傞。"
壬申七夕,"已驾七香车,心心待晓霞。风轻惟响珮,日薄不嫣花。桂嫩传香远,榆高送影斜。成都过卜肆,曾妒识灵槎。"
题朝阳岩,"蹑石攀萝路不迷,晓天风好浪花低。洞名独占朝阳号,应有梧桐待凤栖。"
野老歌,"老农家贫在山住,耕种山田三四亩。苗疏税多不得食,输入官仓化为土。岁暮锄犁傍空室,呼儿登山收橡实。西江贾客珠百斛,船中养犬长食肉。"
秋夜喜友人宿,"莫说春闱事,清宵且共吟。频年遗我辈,何日遇知音。逼曙天倾斗,将寒叶坠林。无将簪绂意,只损壮夫心。"
惜分阴,"业广因功苦,拳拳志士心。九流难酌挹,四海易消沈。对景嗟移晷,窥园讵改阴。三冬劳聚学,驷景重兼金。刺股情方励,偷光思益深。再中如可冀,终嗣绝编音。"
题青龙精舍,"寿夭虽云命,荣枯亦大偏。不知雷氏剑,何处更冲天。"
题涧饮寺,"百年如梦竟何成,白发重来此地行。还似萧郎许玄度,再看庭石悟前生。"
碧涧寺见元九侍御和展上人诗有三生之句因以和,"廊下题诗满壁尘,塔前松树已皴鳞。古来唯有王文度,重见平生竺道人。"
送徐五纶南行过吴,"吴门东去路三千,到得阊门暂泊船。老父出迎应倒屣,贫居江上信谁传。"
访道士,"高冈微雨后,木脱草堂新。惟有疏慵者,来看淡薄人。竹牙生碍路,松子落敲巾。粗得玄中趣,当期宿话频。"
僻居谢何明府见访,"公退琴堂动逸怀,闲披烟霭访微才。马嘶穷巷蛙声息,辙到衡门草色开。风引柳花当坐起,日将林影入庭来。满斋尘土一床藓,多谢从容水饭回。"
空城雀,"雀入官仓中,所食能损几。所恨往复频,官仓乃害尔。鱼网不在天,鸟网不张水。饮啄要自然,何必空城里。"
送新城戴叔伦明府,"遥想隋堤路,春天楚国情。白云当海断,青草隔淮生。雁起斜还直,潮回远复平。莱芜不可到,一醉送君行。"
奉和九日幸临渭亭登高应制得馀字,"望幸三秋暮,登高九日初。朱旗巡汉苑,翠帟俯秦墟。宠极萸房遍,恩深菊酎馀。承欢何以答,万亿奉宸居。"
会稽王处士草堂壁画衡霍诸山,"粉壁衡霍近,群峰如可攀。能令堂上客,见尽湖南山。青翠数千仞,飞来方丈间。归云无处灭,去鸟何时还。胜事日相对,主人常独闲。稍看林壑晚,佳气生重关。"
堂成,"背郭堂成荫白茅,缘江路熟俯青郊。桤林碍日吟风叶,笼竹和烟滴露梢。暂止飞乌将数子,频来语燕定新巢。旁人错比扬雄宅,懒惰无心作解嘲。"
赠著上人,"掩门江上住,尽日更无为。古木坐禅处,残星鸣磬时。水浇冰滴滴,珠数落累累。自有闲行伴,青藤杖一枝。"
及第后酬故园亲故,"才非天授学非师,以此成名曩岂期。杨叶射频因偶中,桂枝材美敢当之。称文作艺方惭德,相贺投篇料愧词。犹著褐衣何足羡,如君即是载鸣时。"
长安春,"珠箔映高柳,美人红袖垂。忽闻半天语,不见上楼时。"
筹笔驿,"抛掷南阳为主忧,北征东讨尽良筹。时来天地皆同力,运去英雄不自由。千里山河轻孺子,两朝冠剑恨谯周。唯馀岩下多情水,犹解年年傍驿流。"
题常乐寺,"桂冷香闻十里间,殿台浑不似人寰。日斜回首江头望,一片晴云落后山。"
宿花石戍,"午辞空灵岑,夕得花石戍。岸疏开辟水,木杂今古树。地蒸南风盛,春热西日暮。四序本平分,气候何回互。茫茫天造间,理乱岂恒数。系舟盘藤轮,策杖古樵路。罢人不在村,野圃泉自注。柴扉虽芜没,农器尚牢固。山东残逆气,吴楚守王度。谁能扣君门,下令减征赋。"
嘲陆畅,"十二层楼倚翠空,凤鸾相对立梧桐。双成走报监门卫,莫使吴歈入汉宫。"
寄张无颇,"羞解明珰寻汉渚,但凭春梦访天涯。红楼日暮莺飞去,愁杀深宫落砌花。燕语春泥堕锦筵,情愁无意整花钿。寒闺攲枕不成梦,香炷金炉自褭烟。"
湖州取解述情,"霅水徒清深,照影不照心。白鹤未轻举,众鸟争浮沉。因兹挂帆去,遂作归山吟。"
刘二十八以文石枕见赠仍题绝句以将厚意…兼广为四韵,"枕截文琼珠缀篇,野人酬赠壁州鞭。用长时节君须策,泥醉风云我要眠。歌眄彩霞临药灶,执陪仙仗引炉烟。张骞却上知何日,随会归期在此年。"
和贾主簿弁九日登岘山,"楚万重阳日,群公赏宴来。共乘休沐暇,同醉菊花杯。逸思高秋发,欢情落景催。国人咸寡和,遥愧洛阳才。"
送李殷游京西,"立马送君地,黯然愁到身。万途皆有匠,六义独无人。莫怪敢言此,已能甘世贫。时来贵亦在,事是掩何因。投刺皆羁旅,游边更苦辛。岐山终蜀境,泾水复蛮尘。埋没餐须强,炎蒸醉莫频。俗徒欺合得,吾道死终新。展分先难许,论诗永共亲。归京稍作意,充斥犯西邻。"
闻新蝉寄桂雍,"新蝉终夜叫,嘒嘒隔溪濆。杜宇仍相杂,故人闻不闻?卷帘花动月,冥目砌生云。终共谢时去,西山鸾鹤群。"
晦日重宴,"绮筵乘晦景,高宴下阳池。濯雨梅香散,含风柳色移。轻尘依扇落,流水入弦危。勿顾林亭晚,方欢云雾披。"
妾换马,"伴凤楼中妾,如龙枥上宛。同年辞旧宠,异地受新恩。香阁更衣处,尘蒙喷草痕。连嘶将忍泪,俱恋主人门。"
题槐,"雨中妆点望中黄,句引蝉声送夕阳。忆昔当年随计吏,马蹄终日为君忙。"
鹊,"神化难源瑞即开,雕陵毛羽出尘埃。香闺报喜行人至,碧汉填河织女回。明月解随乌绕树,青铜宁愧雀为台。琼枝翠叶庭前植,从待翩翩去又来。"
寄夫,"我婿去重湖,临窗泣血书。殷勤凭燕翼,寄与薄情夫。"
遇薛明府谒聪上人,"欣逢柏梁故,共谒聪公禅。石室无人到,绳床见虎眠。阴崖常抱雪,枯涧为生泉。出处虽云异,同欢在法筵。"
岁晚还京台望城阙成口号先赠交亲,"紫陌开行树,朱城出晚霞。犹怜惯去国,疑是梦还家。风弱知催柳,林青觉待花。交亲望归骑,几处拥年华。"
宿裴友书斋,"卧君山窗下,山鸟与我言。清风何飕飗,松柏中夜繁。久游失归趣,宿此似故园。林烟横近郊,谿月落古原。稚子不待晓,花间出柴门。"
海盐官舍早春,"小邑沧洲吏,新年白首翁。一官如远客,万事极飘蓬。柳色孤城里,莺声细雨中。羁心早已乱,何事更春风。"
平城下,"饥寒平城下,夜夜守明月。别剑无玉花,海风断鬓发。塞长连白空,遥见汉旗红。青帐吹短笛,烟雾湿昼龙。日晚在城上,依稀望城下。风吹枯蓬起,城中嘶瘦马。借问筑城吏,去关几千里。惟愁裹尸归,不惜倒戈死。"
寄潘纬,"杨柳垂丝与地连,归来一醉向溪边。相逢头白莫惆怅,世上无人长少年。"
山夜调琴,"促轸乘明月,抽弦对白云。从来山水韵,不使俗人闻。"
吃茗粥作,"当昼暑气盛,鸟雀静不飞。念君高梧阴,复解山中衣。数片远云度,曾不蔽炎晖。淹留膳茶粥,共我饭蕨薇。敝庐既不远,日暮徐徐归。"
赠温驸马汝阳王,"畴昔承馀论,文章幸滥推。夜陪银汉赏,朝奉桂山词。梁邸调歌日,秦楼按舞时。登高频作赋,体物屡为诗。连骑长楸下,浮觞曲水湄。北堂留上客,南陌送佳期。忆昨陪临泛,于今阻宴私。再看冬雪满,三见夏花滋。都尉朝青阁,淮王侍紫墀。宁知倦游者,华发老京师。"
送张秀才之长沙,"君向长沙去,长沙仆旧谙。虽之桂岭北,终是阙庭南。山霭生朝雨,江烟作夕岚。松醪能醉客,慎勿滞湘潭。"
送刘侍御重使江西,"时当苦热远行人,石壁飞泉溅马身。又到钟陵知务大,还浮湓浦属秋新。早程猿叫云深极,宿馆禽惊叶动频。前者已闻廉使荐,兼言有画静边尘。"
奉和九月九日登慈恩寺浮图应制,"九秋霜景净,千门晓望通。仙游光御路,瑞塔迥凌空。菊彩扬尧日,萸香绕舜风。天文丽辰象,窃抃仰层穹。"
题胡氏溪亭,"亭与溪相近,无时不有风。涧松生便黑,野藓看多红。雨足秋声后,山沈夜色中。主人能守静,略与客心同。"
大隐坊。赵记室俶在职无事,"卑静身后老,高动物先摧。方圆水任器,刚劲木成灰。大道母群物,达人腹众才。时吟尧舜篇,心向无为开。彼隐山万曲,我隐酒一杯。公庭何所有,日日清风来。"
奉和李令扈从温泉宫赐游骊山韦侍郎别业,"风后轩皇佐,云峰谢客居。承恩来翠岭,缔赏出丹除。飞盖松溪寂,清笳玉洞虚。窥岩详雾豹,过水略泉鱼。乡入无何有,时还上古初。伊皋羞过狭,魏丙服粗疏。白雪缘情降,青霞落卷舒。多惭郎署在,辄继国风馀。"
长宁公主旧山池,"平阳旧池馆,寂寞使人愁。座卷流黄簟,帘垂白玉钩。庭闲花自落,门闭水空流。追想吹箫处,应随仙鹤游。"
孤云,"南北各万里,有云心更闲。因风离海上,伴月到人间。洛浦少高树,长安无旧山。裴回不可驻,漠漠又空还。"
郊庙歌辞。太清宫乐章。序入破第一奏,"真宗开妙理,冲教统清虚。化演无为日,言昭有象初。瑶台肃灵瑞,金阙映仙居。一奏三清乐,长回八景舆。"
谪连州书春牛榜子,"阳和未解逐民忧,雪满群山对白头。不得职田饥欲死,儿侬何事打春牛。"
荆南道中,"十月荒郊雪气催,依稀愁色认阳台。游秦分系三条烛,出楚心殊一寸灰。高柳莫遮寒月落,空桑不放夜风回。如何住在猿声里,却被蝉吟引下来。"
山中晓兴,"河汉降玄霜,昨来节物殊。愧无神仙姿,岂有阴阳俱。灵鸟望不见,慨然悲高梧。华叶随风扬,珍条杂榛芜。为君寒谷吟,叹息知何如。"
行经太华,"纷吾世网暇,灵岳展幽寻。寥廓风尘远,杳冥川谷深。山昏五里雾,日落二华阴。疏峰起莲叶,危塞隐桃林。何必东都外,此处可抽簪。"
夏日陪冯许二侍郎与严秘书游昊天观览…同里杨华州中丞,"三伏草木变,九城车马烦。碧霄回骑射,丹洞入桃源。台殿云浮栋,緌缨鹤在轩。莫将真破妄,聊用静持喧。石甃古苔冷,水筠凉簟翻。黄公垆下叹,旌旆国东门。"
送龙州樊使君,"曾见邛人说,龙州地未深。碧溪飞白鸟,红旆映青林。土产唯宜药,王租只贡金。政成开宴日,谁伴使君吟。"
"及第敕下,宴中献座主杜侍郎","得召丘墙泪却频,若无公道也无因。门前送敕朱衣吏,席上衔杯碧落人。半夜笙歌教泥月,平明桃杏放烧春。南山虽有归溪路,争那酬恩未杀身。"
山中赠日南僧,"独向双峰老,松门闭两崖。翻经上蕉叶,挂衲落藤花。甃石新开井,穿林自种茶。时逢海南客,蛮语问谁家。"
代春赠,"山吐晴岚水放光,辛夷花白柳梢黄。但知莫作江西意,风景何曾异帝乡。"
春夜峡州田侍御长史津亭留宴,"北斗三更席,西江万里船。杖藜登水榭,挥翰宿春天。白发烦多酒,明星惜此筵。始知云雨峡,忽尽下牢边。"
偶题,"古来名下岂虚为,李白颠狂自称时。唯恨世间无贺老,谪仙长在没人知。"
过商山,"吟缘横翠忆天台,啸狖啼猿见尽猜。四个老人何处去,一声仙鹤过溪来。皇城宫阙回头尽,紫阁烟霞为我开。天际峰峰尽堪住,红尘中去大悠哉。"
代北州老翁答,"负薪老翁往北州,北望乡关生客愁。自言老翁有三子,两人已向黄沙死。如今小儿新长成,明年闻道又征兵。定知此别必零落,不及相随同死生。尽将田宅借邻伍,且复伶俜去乡土。在生本求多子孙,及有谁知更辛苦。近传天子尊武蔬,强兵直欲静胡尘。安边自合有长策,何必流离中国人。"
柳絮,"二月杨花轻复微,春风摇荡惹人衣。他家本是无情物,一任南飞又北飞。"
夜归,"黄鹂巷口莺欲语,乌鹊河头冰欲销。绿浪东西南北水,红栏三百九十桥。鸳鸯荡漾双双翅,杨柳交加万万条。借问春风来早晚,只从前日到今朝。"
春中忆元二,"雨歇万井春,柔条已含绿。徘徊洛阳陌,惆怅杜陵曲。游丝正高下,啼鸟还断续。有酒今不同,思君莹如玉。"
雪行寄褒子,"淅沥覆寒骑,飘飖暗川容。行子郡城晓,披云看杉松。"
长洲,"扁舟殊不系,浩荡路才分。范蠡湖中树,吴王苑外云。悲心人望月,独夜雁离群。明发还驱马,关城见日曛。"
长安寓怀,"九衢秋雨掩闲扉,不似干名似息机。贫病却惭墙上土,年来犹自换新衣。"
春游司直城西鸬鹚谿别业,"别墅军城下,闲喧未可齐。春深花蝶梦,晓隔柳烟鞞。韶景浮寒水,疏杨映绿堤。沿洄看竹色,来往听莺啼。久慢持生术,多亲种药畦。家贫知素行,心苦见清溪。越客初投分,南枝得寄栖。禅机空寂寞,雅趣赖招携。本寺重江外,游方二室西。裴回恋知己,日夕草萋萋。"
和尹懋登南楼,"客来已两春,更瞻韶光早。花鸟既环合,江山复骈抱。楼形写北潭,堞势凌青岛。白云谢归雁,驰怀洛阳道。"
乌程水楼留别,"悠悠千里去,惜此一尊同。客散高楼上,帆飞细雨中。山程随远水,楚思在青枫。共说前期易,沧波处处同。"
赠韩协律,"永日微吟在竹前,骨清唯爱漱寒泉。门闲多有投文客,身病长无买药钱。岭寺听猿频独宿,湖亭避宴动经年。亲知尽怪疏荣禄,的是将心暗学禅。"
登郡前山,"洛阳归客滞巴东,处处山樱雪满丛。岘首当时为风景,岂将官舍作池笼。"
长沙紫极宫雨夜愁坐,"独坐高斋寒拥衾,洞宫台殿窅沉沉。春灯含思静相伴,夜雨滴愁更向深。穷达未知他日事,是非皆到此时心。羁栖摧剪平生志,抱膝时为梁甫吟。"
引自落便宜句,"窗下有时留客宿,室中无事伴僧眠。"
"见袁德师侍御说江南有仙檀花,因以戏赠","闻说天坛花耐凉,笑风含露对秋光。欲求御史更分别,何似衣花岁岁香。"
妒媒,"洞房深闭不曾开,横卧乌龙作妒媒。好鸟岂劳兼比翼,异华何必更重台。难留旋逐惊飙去,暂见如随急电来。多为过防成后悔,偶因翻语得深猜。已嫌刻蜡春宵短,最恨鸣珂晓鼓催。应笑楚襄仙分薄,日中长是独裴回。"
题桃源处士山居留寄,"白云深处葺茅庐,退隐衡门与俗疏。一洞晓烟留水上,满庭春露落花初。闲看竹屿吟新月,特酌山醪读古书。穷达尽为身外事,浩然元气乐樵渔。"
洛阳早春忆吉中孚校书、司空曙主簿因寄清江上人,"值迥逢高驻马频,雪晴闲看洛阳春。莺声报远同芳信,柳色邀欢似故人。酒貌昔将花共艳,鬓毛今与草争新。年来百事皆无绪,唯与汤师结净因。"
郊庙歌辞。享太庙乐章。宣宗室舞,"於铄令主,圣祚重昌。兴起教义,申明典章。俗尚素朴,人皆乐康。积德可报,流庆无疆。"
题樊川杜相公别业,"数亩园林好,人知贤相家。结茅书阁俭,带水槿篱斜。古树生春藓,新荷卷落花。圣恩加玉铉,安得卧青霞。"
灞岸别友,"车马去迟迟,离言未尽时。看花一醉别,会面几年期。樵路高山馆,渔洲楚帝祠。南登回首处,犹得望京师。"
哭悼朝贤,"前昨回私第,旋闻寝疾终。四邻方响绝,二月牡丹空。冢已迁名境,碑仍待至公。只应遗爱理,长在楚南风。"
送卢尚书赴灵武,"西北正传烽候急,灵州共喜信臣居。从军尽是清才去,属郡无非大将除。新地进图移汉界,古城遗碣见蕃书。山川不异江湖景,宾馆常闻食有鱼。"
海上寄萧立,"朔风剪塞草,寒露日夜结。行行到瀛壖,归思生暮节。驿楼见万里,延首望辽碣。远海入大荒,平芜际穷发。旧国在梦想,故人胡且越。契阔阻风期,荏苒成雨别。海西望京口,两地各天末。索居动经秋,再笑知曷月。日南望中尽,唯见飞鸟灭。音尘未易得,何由慰饥渴。"
辋川集。漆园,"古人非傲吏,自阙经世务。偶寄一微官,婆娑数株树。"
朝士戏任毂,"云林应讶鹤书迟,自入京来探事宜。从此见山须合眼,被山相赚已多时。"
小池二首,"昼倦前斋热,晚爱小池清。映林馀景没,近水微凉生。坐把蒲葵扇,闲吟三两声。有意不在大,湛湛方丈余。荷侧泻清露,萍开见游鱼。每一临此坐,忆归青溪居。"
春从何处来,"欲识春生处,先从木德来。入门潜报柳,度岭暗惊梅。透雪寒光散,消冰水镜开。晓迎郊骑发,夜逐斗杓回。淑气空中变,新声雨后催。偏宜资律吕,应是候阳台。"
墙阴歌,"白日左右浮天潢,朝晡影入东西墙。昔为儿童在阴戏,当时意小觉日长。东邻侯家吹笙簧,随阴促促移象床。西邻田舍乏糟糠,就影汲汲舂黄粱。因思九州四海外,家家只占墙阴内。莫言墙阴数尺间,老却主人如等闲。君看眼前光阴促,中心莫学太行山。"
咏史诗。细腰宫,"楚王辛苦战无功,国破城荒霸业空。唯有青春花上露,至今犹泣细腰宫。"
相和歌辞。长信怨,"金井梧桐秋叶黄,珠帘不卷夜来霜。金炉玉枕无颜色,卧听南宫清漏长。奉帚平明金殿开,暂将团扇共裴回。玉颜不及寒鸦色,犹带昭阳日影来。"
寄华州崔中丞,"莲华峰下郡,仙洞亦难胜。闾里苍苔水,虚空瀑布冰。酒香和药熟,山峭过云登。清净黎人泰,唯忧急诏征。"
八月奉教作,"春叶秋风起,苍葭晓露团。鹤鸣初警候,雁上欲凌寒。月镜如开匣,云缨似缀冠。清尊对旻序,高宴有馀欢。"
甘子堂陪宴上韦大夫,"武陵楼上春长早,甘子堂前花落迟。楚乐怪来声竞起,新歌尽是大夫词。"
郊庙歌辞。享龙池乐章。第七章,"西京凤邸跃龙泉,佳气休光镇在天。轩后雾图今已得,秦王水剑昔常传。恩鱼不似昆明钓,瑞鹤长如太液仙。愿侍巡游同旧里,更闻箫鼓济楼船。"
赠别,"水边秋草暮萋萋,欲驻残阳恨马蹄。曾是管弦同醉伴,一声歌尽各东西。"
送灵武李侍御,"灵州天一涯,幕客似还家。地得江南壤,程分碛里砂。禁盐调上味,麦穗结秋花。前席因筹画,清吟塞日斜。"
送客,"旗鼓军威重,关山客路赊。待封甘度陇,回首不思家。城下春山路,营中瀚海沙。河源虽万里,音信寄来查。"
山竹枝,"深院虎溪竹,远公身自栽。多惭折君节,扶我出山来。贵宅安危步,难将混俗材。还投辋川水,从作老龙回。"
南山家园林木交映盛夏五月幽然清凉独坐思远率成十韵,"寂寥守寒巷,幽独卧空林。松竹生虚白,阶庭横古今。郁蒸炎夏晚,栋宇閟清阴。轩窗交紫霭,檐户对苍岑。凤蕴仙人箓,鸾歌素女琴。忘机委人代,闭牖察天心。蛱蝶怜红药,蜻蜓爱碧浔。坐观万象化,方见百年侵。扰扰将何息,青青长苦吟。愿随白云驾,龙鹤相招寻。"
失题,"午醉醒来晚,无人梦自惊。夕阳如有意,长傍小窗明。"
听刘尊师弹琴,"曾于清海独闻蝉,又向空庭夜听泉。不似斋堂人静处,秋声长在七条弦。"
闻李翰林游池上有寄,"花飞絮落水和流,玉署词臣奉诏游。四面看人随画鹢,中流合乐起眠鸥。皇恩自抱丹心报,清颂谁将白雪酬。不为禁钟催入宿,前峰月上未回舟。"
吹笛儿,"陇头休听月明中,妙竹嘉音际会逢。见尔樽前吹一曲,令人重忆许云封。"
谪官辰州冬至日有怀,"去年长至在长安,策杖曾簪獬豸冠。此岁长安逢至日,下阶遥想雪霜寒。梦随行伍朝天去,身寄穷荒报国难。北望南郊消息断,江头唯有泪阑干。"
送子婿崔真父归长城,"送君卮酒不成欢,幼女辞家事伯鸾。桃叶宜人诚可咏,柳花如雪若为看。心怜稚齿鸣环去,身愧衰颜对玉难。惆怅暮帆何处落,青山无限水漫漫。"
送李万州赴饶州觐省,"前程观拜庆,旧馆惜招携。荀氏风流远,胡家清白齐。川回吴岫失,塞阔楚云低。举目亲鱼鸟,惊心怯鼓鼙。人稀渔浦外,滩浅定山西。无限青青草,王孙去不迷。"
答陈秀才,"万事皆可了,有诗门最深。古人难得志,吾子苦留心。野叠凉云朵,苔重怪木阴。他年立名字,笑我老双林。"
送李翱,"广州万里途,山重江逶迤。行行何时到,谁能定归期。揖我出门去,颜色异恒时。虽云有追送,足迹绝自兹。人生一世间,不自张与弛。譬如浮江木,纵横岂自知。宁怀别时苦,勿作别后思。"
山中枉皇甫温大夫见招书,"十年木屐步苔痕,石上松间水自喧。三辟草堂仍被褐,数行书札忽临门。卧多共息嵇康病,才劣虚同郭隗尊。亚相已能怜潦倒,山花笑处莫啼猿。"
听山鹧鸪,"谁家无春酒,何处无春鸟。夜宿桃花村,踏歌接天晓。"
玩春因寄冯卫二补阙戏呈李益,"掖垣春色自天来,红药当阶次第开。萱草丛丛尔何物,等闲穿破绿莓苔。"
岳州山城,"山城丰日暇,闭户见天心。东旷迎朝色,西楼引夕阴。书观千载近,学静二毛深。忽有南风至,吹君堂上琴。"
奉和张岳州王潭州别诗二首,"茂先王佐才,作牧楚江隈。登楼正欲赋,复遇仲宣来。黄鹄飞将远,雕龙文为开。宁知昔联事,听曲有馀哀。昔时陪二贤,缨冕会神仙。一去驰江海,相逢共播迁。无因千里驾,忽睹四愁篇。览讽欢何已,欢终徒怆然。"
菩提寺禁裴迪来相看说逆贼等凝碧池上作音乐…示裴迪,"万户伤心生野烟,百僚何日更朝天。秋槐叶落空宫里,凝碧池头奏管弦。"
怨词二首,"妾有罗衣裳,秦王在时作。为舞春风多,秋来不堪著。楼头桃李疏,池上芙蓉落。织锦犹未成,蛩声入罗幕。"
月夜泛舟,"西塞长云尽,南湖片月斜。漾舟人不见,卧入武陵花。"
罗浮山,"江北重峦积翠浓,绮霞遥映碧芙蓉。不知末后沧溟上,减却瀛洲第几峰。"
上李益庶子,"紫烟楼阁碧纱亭,上界诗仙独自行。奇险驱回还寂寞,云山经用始鲜明。藕绡纹缕裁来滑,镜水波涛滤得清。昏思愿因秋露洗,幸容阶下礼先生。"
上之回,"制书下关右,天子问回中。坛墠经过远,威仪侍从雄。黄麾摇昼日,青幰曳松风。回望甘泉道,龙山隐汉宫。"
怀叶县关操、姚旷、韩涉、李叔齐,"数子皆故人,一时吏宛叶。经年总不见,书札徒满箧。斜日半空庭,旋风走梨叶。去君千里地,言笑何时接。"
野钓,"细雨桃花水,轻鸥逆浪飞。风头阻归棹,坐睡倚蓑衣。"
句,"大似贤臣扶社稷,遇明则见暗还藏。"
送张四,"枫林已愁暮,楚水复堪悲。别后冷山月,清猿无断时。"
寄龙山道士许法棱,"悠悠白云里,独住青山客。林下昼焚香,桂花同寂寂。"
赠萧都官,"萧郎自小贤,爱客不言钱。有酒轻寒夜,无愁倚少年。闲寻织锦字,醉上看花船。好是关身事,从人道性偏。"
李泌庭黑石诗,"神真炼形年未足,化为我子功相续。丞相瘗之刻玄玉,仙路何长死何促。"
望雪,"银花珠树晓来看,宿醉初醒一倍寒。已似王恭披鹤氅,凭栏仍是玉栏干。"
闻著明凶问哭寄飞卿,"昔叹谗销骨,今伤泪满膺。空余双玉剑,无复一壶冰。江势翻银砾,天文露玉绳。何因携庾信,同去哭徐陵。"
忆平泉杂咏。忆初暖,"今日初春暖,山中事若何。雪开喧鸟至,澌散跃鱼多。幽翠生松栝,轻烟起薜萝。柴扉常昼掩,惟有野人过。"
"泛太湖书事,寄微之","湖山处处好淹留,最爱东湾北坞头。掩映橘林千点火,泓澄潭水一盆油。龙头画舸衔明月,鹊脚红旗蘸碧流。为报茶山崔太守,与君各是一家游。"
相和歌辞。雀台怨,"魏宫歌舞地,蝶戏鸟还鸣。玉座人难到,铜台雨滴平。西陵树不见,漳浦草空生。万恨尽埋此,徒悬千载名。"
王右军,"右军本清真,潇洒出风尘。山阴过羽客,爱此好鹅宾。扫素写道经,笔精妙入神。书罢笼鹅去,何曾别主人。"
冬日野望,"故人无与晤,安步陟山椒。野静连云卷,川明断雾销。灵岩闻晓籁,洞浦涨秋潮。三江归望断,千里故乡遥。劳歌徒自奏,客魂谁为招。"
复谑廷裕,"曾随风水化凡鳞,安上门前一字新。闻道蜀江风景好,不知何似杏园春。"
答赠,"本是张公子,曾名萼绿华。沉香熏小像,杨柳伴啼鸦。露重金泥冷,杯阑玉树斜。琴堂沽酒客,新买后园花。"
宿青龙寺故昙上人院,"年深宫院在,闲客自相逢。闭户临寒竹,无人有夜钟。降龙今已去,巢鹤竟何从。坐见繁星晓,凄凉识旧峰。"
送王昌龄,"漕水东去远,送君多暮情。淹留野寺出,向背孤山明。前望数千里,中无蒲稗生。夕阳满舟楫,但爱微波清。举酒林月上,解衣沙鸟鸣。夜来莲花界,梦里金陵城。叹息此离别,悠悠江海行。"
估客行,"海客乘天风,将船远行役。譬如云中鸟,一去无踪迹。"
还俗尼,"柳眉梅额倩妆新,笑脱袈裟得旧身。三峡却为行雨客,九天曾是散花人。空门付与悠悠梦,宝帐迎回暗暗春。寄语江南徐孝克,一生长短托清尘。"
奉和九月九日登慈恩寺浮图应制,"净境重阳节,仙游万乘来。插萸登鹫岭,把菊坐蜂台。十地祥云合,三天瑞景开。秋风词更远,窃抃乐康哉。"
春草碧色,"细草含愁碧,芊绵南浦滨。萋萋如恨别,苒苒共伤春。疏雨烟华润,斜阳细彩匀。花粘繁斗锦,人藉软胜茵。浅映宫池水,轻遮辇路尘。杜回如可结,誓作报恩身。"
暇日感怀因寄同院吴蜕拾遗,"璧池清秩访燕台,曾捧瀛洲札翰来。今日二难俱大夜,当时三幅谩高才。戏悲槐市便便笥,狂忆樟亭满满杯。犹幸小兰同舍在,每因相见即衔哀。"
遣兴,"骥子好男儿,前年学语时。问知人客姓,诵得老夫诗。世乱怜渠小,家贫仰母慈。鹿门携不遂,雁足系难期。天地军麾满,山河战角悲。傥归免相失,见日敢辞迟。"
赠城郭道士,"望里失却山,听中遗却泉。松枝休策云,药囊翻贮钱。曾依青桂邻,学得白雪弦。别来意未回,世上为隐仙。"
杂诗,"采山仍采隐,在山不在深。持斧事远游,固非匠者心。翳翳青桐枝,樵爨日所侵。斧声出岩壑,四听无知音。岂为鼎下薪,当复堂上琴。凤鸟久不栖,且与枳棘林。"
德宗神武孝文皇帝挽歌二首,"出震清多难,乘时播大钧。操弦调六气,挥翰动三辰。运偶升天日,哀深率土人。瑶池无辙迹,谁见属车尘。凤翣拥铭旌,威迟异吉行。汉仪陈秘器,楚挽咽繁声。驻綍辞清庙,凝笳背直城。唯应留内传,知是向蓬瀛。"
赠漳州张怡使君,"旧德徐方天下闻,当年熊轼继清芬。井田异政光蛮竹,符节深恩隔瘴云。已见嘉祥生北户,尝嫌夷貊蠹南薰。几时征拜征西越,学著缦胡从使君。"
酬礼部李员外见寄,"本求仙郡是闲居,岂向郎官更有书。溪石谁思玉匠爱,烟鸿愿与弋人疏。自来江上眠方稳,旧在城中病悉除。唯见君诗难便舍,寒宵吟到晓更初。"
除夜,"残腊即又尽,东风应渐闻。一宵犹几许,两岁欲平分。燎暗倾时斗,春通绽处芬。明朝遥捧酒,先合祝尧君。"
题汉祖庙,"项羽英雄犹不惧,可怜容得辟阳侯。"
奉和太原张尚书山亭书怀,"岩石在朱户,风泉当翠楼。始知岘亭赏,难与清晖留。馀景淡将夕,凝岚轻欲收。东山有归志,方接赤松游。"
卧疾来早晚,"卧疾来早晚,悬悬将十旬。婢能寻本草,犬不吠医人。酒瓮全生醭,歌筵半委尘。风光还欲好,争向枕前春。"
寄温州朱尚书并呈军倅崔太博,"永嘉名郡昔推名,连属荀家弟与兄。教化静师龚渤海,篇章高体谢宣城。山从海岸妆吟景,水自城根演政声。今日老输崔博士,不妨疏逸伴双旌。"
送少年禅师二首,"秀眉青目树花衣,一钵随缘智不知。佛与轮王嫌不作,世间刚有个痴儿。万水千山一鹤飞,岂愁游子暮何之。古今此著无人会,王积新输更不疑。"
送客之江西,"乘轺奉紫泥,泽国渺天涯。九派春潮满,孤帆暮雨低。草深莺断续,花落水东西。更有高唐处,知君路不迷。"
寄贺郑常侍,"山亦怀恩地,高禽尽下飞。吏穿霞片望,僧扫月棱归。省拜墀烟近,林居玉漏微。曾令驻锡话,聊用慰攀依。"
黄藤山下闻猿,"黄藤山下驻归程,一夜号猿吊旅情。入耳便能生百恨,断肠何必待三声。穿云宿处人难见,望月啼时兔正明。好笑五陵年少客,壮心无事也沾缨。"
玉真仙人词,"玉真之仙人,时往太华峰。清晨鸣天鼓,飙欻腾双龙。弄电不辍手,行云本无踪。几时入少室,王母应相逢。"
商於驿与于蕴玉话别,"南朝徐庾流,洛下忆同游。酒采闲坊菊,山登远寺楼。相思劳寄梦,偶别已经秋。还被青青桂,催君不自由。"
怀故园,"故园归未得,此日意何伤。独坐水边草,水流春日长。"
相和歌辞。采莲曲,"若耶溪边采莲女,笑隔荷花共人语。日照新妆水底明,风飘香袖空中举。岸上谁家游冶郎,三三五五映垂杨。紫骝嘶入落花去,见此踟蹰空断肠。"
杂曲歌辞。小长干曲,"月暗送湖风,相寻路不通。菱歌唱不辍,知在此塘中。"
湘中纪行十首。花石潭,"江枫日摇落,转爱寒潭静。水色淡如空,山光复相映。人闲流更慢,鱼戏波难定。楚客往来多,偏知白鸥性。"
夕阳,"花前洒泪临寒食,醉里回头问夕阳。不管相思人老尽,朝朝容易下西墙。"
无题,"相见时难别亦难,东风无力百花残。春蚕到死丝方尽,蜡炬成灰泪始干。晓镜但愁云鬓改,夜吟应觉月光寒。蓬山此去无多路,青鸟殷勤为探看。"
"独酌清溪江石上,寄权昭夷","我携一樽酒,独上江祖石。自从天地开,更长几千尺。举杯向天笑,天回日西照。永愿坐此石,长垂严陵钓。寄谢山中人,可与尔同调。"
岁晚,"霜降水返壑,风落木归山。冉冉岁将宴,物皆复本源。何此南迁客,五年独未还。命屯分已定,日久心弥安。亦尝心与口,静念私自言。去国固非乐,归乡未必欢。何须自生苦,舍易求其难。"
文燕润卿不至,"已知羽驾朝金阙,不用烧兰望玉京。应是易迁明月好,玉皇留看舞双成。"
望终南山,"重峦俯渭水,碧嶂插遥天。出红扶岭日,入翠贮岩烟。叠松朝若夜,复岫阙疑全。对此恬千虑,无劳访九仙。"
贞元末东院尝接事今西川武相公于兹…夏日即事因寄四韵,"重轩深似谷,列柏镇含烟。境绝苍蝇到,风生白雪前。弹冠惊迹近,专席感恩偏。霄汉朝来下,油幢路几千。"
秋浦感主人归燕寄内,"霜凋楚关木,始知杀气严。寥寥金天廓,婉婉绿红潜。胡燕别主人,双双语前檐。三飞四回顾,欲去复相瞻。岂不恋华屋,终然谢珠帘。我不及此鸟,远行岁已淹。寄书道中叹,泪下不能缄。"
宿扬州水馆,"舟依浅岸参差合,桥映晴虹上下连。轻楫过时摇水月,远灯繁处隔秋烟。却思海峤还凄叹,近涉江涛更凛然。闲凭栏干指星汉,尚疑轩盖在楼船。"
海棕行,"左绵公馆清江濆,海棕一株高入云。龙鳞犀甲相错落,苍棱白皮十抱文。自是众木乱纷纷,海棕焉知身出群。移栽北辰不可得,时有西域胡僧识。"
从猎三首,"猎犬谙斜路,宫嫔识认旗。马前双兔起,宣尔羽林儿。小镫狭鞦鞘,鞍轻妓细腰。有时齐走马,也学唱交交。蹀躞巴陵骏,毰毸碧野鸡。忽闻仙乐动,赐酒玉偏提。"
"苏州元日郡斋感怀,寄越州元相公、杭州白舍人","称庆还乡郡吏归,端忧明发俨朝衣。首开三百六旬日,新知四十九年非。当官补拙犹勤虑,游宦量才已息机。举族共资随月俸,一身惟忆故山薇。旧交邂逅封疆近,老牧萧条宴赏稀。书札每来同笑语,篇章时到借光辉。丝纶暂厌分符竹,舟楫初登拥羽旗。未知今日情何似,应与幽人事有违。"
寒食野望,"旧坟新陇哭多时,流世都堪几度悲。乌鸟乱啼人未远,野风吹散白棠梨。"
尉迟郎中见示自南迁牵复却至洛城东旧居之作因以和之,"曾遭飞语十年谪,新受恩光万里还。朝服不妨游洛浦,郊园依旧看嵩山。竹含天籁清商乐,水绕庭台碧玉环。留作功成退身地,如今只是暂时闲。"
经陇头分水,"陇水何年有,潺潺逼路傍。东西流不歇,曾断几人肠。"
送陈倜赴江陵从事,"荆州胜事众皆闻,幕下今朝又得君。才子何须藉科第,男儿终久要功勋。江村竹树多于草,山路尘埃半是云。新什定知饶景思,不应一向赋从军。"
奉和虢州刘给事使君三堂新题二十一咏。新亭,"湖上新亭好,公来日出初。水文浮枕簟,瓦影荫龟鱼。"
题凌云寺,"春山古寺绕沧波,石磴盘空鸟道过。百丈金身开翠壁,万龛灯焰隔烟萝。云生客到侵衣湿,花落僧禅覆地多。不与方袍同结社,下归尘世竟如何。"
蛮中,"铜柱南边毒草春,行人几日到金麟。玉镮穿耳谁家女,自抱琵琶迎海神。"
忆舍弟,"衰门少兄弟,兄弟唯两人。饥寒各流浪,感念伤我神。夏期秋未来,安知无他因。不怨别天长,但愿见尔身。茫茫天地间,万类各有亲。安知汝与我,乖隔同胡秦。何时对形影,愤懑当共陈。"
华州周大夫宴席,"郡斋何用酒如泉,饮德先时已醉眠。若共门人推礼分,戴崇争得及彭宣。"
语,"三珠并一珠,驴马没人驱。岁月甲庚午,中兴戊己土。"
松下琴赠客,"松寂风初定,琴清夜欲阑。偶因群动息,试拨一声看。寡鹤当徽怨,秋泉应指寒。惭君此倾听,本不为君弹。"
长安夜月,"寒光垂静夜,皓彩满重城。万国尽分照,谁家无此明。古槐疏影薄,仙桂动秋声。独有长门里,蛾眉对晓晴。"
隔墙花,"颜色尤难近,馨香不易通。朱门金锁隔,空使怨春风。"
戏和三韵,"墨翟突不黔,范丹甑生尘。君今复劳歌,鹤发吹湿薪。前诏许真秩,何如巾软轮。"
苦雨,"江昏山半晴,南阻绝人行。葭菼连云色,松杉共雨声。早秋仍燕舞,深夜更鼍鸣。为报迷津客,讹言未可轻。"
西山草堂,"何处人事少,西峰旧草堂。晒书秋日晚,洗药石泉香。后岭有微雨,北窗生晓凉。徒劳问归路,峰叠绕家乡。"
越女词,"越女芙蓉妆,浣纱清浅水。忽惊春心晓,不敢思君子。君子纵我思,宁来浣溪里。"
赠赵公,"湘东股肱守,心与帝乡期。舟楫中途蹇,风波复来思。嘉我常联翼,金貂侍玉墀。迹参前马圣,名缀鬻熊师。寒暑一何速,山川远间之。宁知洞庭上,独得平生时。精意微绝简,从权讨妙棋。林壑为予请,纷霭发华滋。流赏忽已散,惊帆杳难追。送君在南浦,侘傺投此词。"
朝回和元少尹绝句,"朝客朝回回望好,尽纡朱紫佩金银。此时独与君为伴,马上青袍唯两人。"
晨出郡舍林下,"晨兴步北林,萧散一开襟。复见林上月,娟娟犹未沉。片云自孤远,丛筱亦清深。无事由来贵,方知物外心。"
次韵和秀上人长安寺居言怀寄渚宫禅者,"旧斋松老别多年,香社人稀丧乱间。出寺只知趋内殿,闭门长似在深山。卧听秦树秋钟断,吟想荆江夕鸟还。唯恐兴来飞锡去,老郎无路更追攀。"
寄李相公、崔侍郎、钱舍人,"曾陪鹤驭两三仙,亲侍龙舆四五年。天上欢华春有限,世间漂泊海无边。荣枯事过都成梦,忧喜心忘便是禅。官满更归何处去,香炉峰在宅门前。"
梦得相过援琴命酒因弹秋思偶咏所怀兼寄继之待价二相府,"闲居静侣偶相招,小饮初酣琴欲调。我正风前弄秋思,君应天上听云韶。时和始见陶钧力,物遂方知盛圣朝。双凤栖梧鱼在藻,飞沈随分各逍遥。"
渭水,"吕叟年八十,皤然持钓钩。意在静天下,岂唯食营丘。师臣有家法,小白犹尊周。日暮驻征策,爱兹清渭流。"
茶中杂咏。茶焙,"凿彼碧岩下,恰应深二尺。泥易带云根,烧难碍石脉。初能燥金饼,渐见干琼液。九里共杉林,相望在山侧。"
早秋山居,"山近觉寒早,草堂霜气晴。树凋窗有日,池满水无声。果落见猿过,叶干闻鹿行。素琴机虑静,空伴夜泉清。"
新秋霁后晚眺怀先公,"雨霁湘楚晚,水凉天亦澄。山中应解夏,渡口有行僧。鸟列沧洲队,云排碧落层。孤峰磬声绝,一点石龛灯。"
古怨别,"飒飒秋风生,愁人怨离别。含情两相向,欲语气先咽。心曲千万端,悲来却难说。别后唯所思,天涯共明月。"
"淮上即事,寄广陵亲故","前舟已眇眇,欲渡谁相待。秋山起暮钟,楚雨连沧海。风波离思满,宿昔容鬓改。独鸟下东南,广陵何处在。"
近腊对雪有怀林居,"蓬门常昼掩,竹径寂无人。鸟起飘松霰,麇行动谷榛。应知禽鱼侣,合与薜萝亲。遥忆平皋望,溪烟已发春。"
忆仙谣,"白榆风飒九天秋,王母朝回宴玉楼。日月渐长双凤睡,桑田欲变六鳌愁。云翻箫管相随去,星触旌幢各自流。诗酒近来狂不得,骑龙却忆上清游。"
偶饮,"一抛学士笔,三佩使君符。未换银青绶,唯添雪白须。公门衙退掩,妓席客来铺。履舄从相近,讴吟任所须。金衔嘶五马,钿带舞双姝。不得当年有,犹胜到老无。合声歌汉月,齐手拍吴歈。今夜还先醉,应烦红袖扶。"
花下自劝酒,"酒盏酌来须满满,花枝看即落纷纷。莫言三十是年少,百岁三分已一分。"
杂曲歌辞。苦热行,"赤日满天地,火云成山岳。草木尽焦卷,川泽皆竭涸。轻纨觉衣重,密树苦阴薄。莞簟不可近,絺绤再三濯。思出宇宙外,旷然在寥廓。长风万里来,江海荡烦浊。却顾身为患,始知心未觉。忽入甘露门,宛然清凉乐。"
李处士郊居,"石衣如发小溪清,溪上柴门架树成。园里水流浇竹响,窗中人静下棋声。几多狎鸟皆谙性,无限幽花未得名。满引红螺诗一首,刘桢失却病心情。"
送胡象落第归王屋别业,"看君尚少年,不第莫凄然。可即疲献赋,山村归种田。野花迎短褐,河柳拂长鞭。置酒聊相送,青门一醉眠。"
过废江宁县,"县前水色细鳞鳞,一为夫君吊水滨。漫把文章矜后代,可知荣贵是他人。莺偷旧韵还成曲,草赖余吟尽解春。我亦有心无处说,等闲停棹似迷津。"
听琴,"拂尘开按匣,何事独颦眉。古调俗不乐,正声君自知。"
醉中酬殷协律,"泗水亭边一分散,浙江楼上重游陪。挥鞭二十年前别,命驾三千里外来。醉袖放狂相向舞,愁眉和笑一时开。留君夜住非无分,且尽青娥红烛台。"
句,"华表尚迷丁令鹤,竹坡犹认葛溪龙。"
横吹曲辞。望行人,"秋风窗下起,旅雁向南飞。日日出门望,家家行客归。无因见边使,空待寄寒衣。独闭青楼暮,烟深鸟雀稀。"
黄石岩下作,"久别鹓鸾侣,深随鸟兽群。教他远亲故,何处觅知闻。昔日青云意,今移向白云。"
和西蜀可准大师远寄之什,"莫知何路去追攀,空想人间出世间。杜口已同居士室,传心休问祖师山。禅中不住方为定,说处无生始是闲。珍重希音远相寄,乱峰西望叠孱颜。"
送南中尉,"羡君初拜职,嗟我独无名。且是正员尉,全胜兼试卿。"
晚夏郡中卧疾,"事外心如寄,虚斋卧更幽。微风生白羽,畏日隔青油。用拙怀归去,沉痾畏借留。东山自有计,蓬鬓莫先秋。"
送荣别驾赴华州,"直到群峰下,应无累日程。高车入郡舍,流水出关城。草色田家迥,槐阴府吏迎。还将海沂咏,籍甚汉公卿。"
献中书韩舍人,"丹墀朝退后,静院即冥搜。尽日卷帘坐,前峰当槛秋。烹茶留野客,展画看沧洲。见说东林夜,寻常秉烛游。"
饮后夜醒,"黄昏饮散归来卧,夜半人扶强起行。枕上酒容和睡醒,楼前海月伴潮生。将归梁燕还重宿,欲灭窗灯却复明。直至晓来犹妄想,耳中如有管弦声。"
酬郭少府先奉使巡涝见寄兼呈裴明府,"载书携榼别池龙,十幅轻帆处处通。谢脁宅荒山翠里,王敦城古月明中。江村夜涨浮天水,泽国秋生动地风。饱食鲙鱼榜归楫,待君琴酒醉陶公。"
送贺监归四明应制,"久辞荣禄遂初衣,曾向长生说息机。真诀自从茅氏得,恩波宁阻洞庭归。瑶台含雾星辰满,仙峤浮空岛屿微。借问欲栖珠树鹤,何年却向帝城飞。"
将之官留辞裴令公留守,"祖帐临伊水,前旌指渭河。风烟里数少,云雨别情多。重叠受恩久,邅回如命何。东山与东阁,终异再经过。"
奉和正日临朝,"时雍表昌运,日正叶灵符。德兼三代礼,功包四海图。逾沙纷在列,执玉俨相趋。清跸喧辇道,张乐骇天衢。拂蜺九旗映,仪凤八音殊。佳气浮仙掌,熏风绕帝梧。天文光七政,皇恩被九区。方陪瘗玉礼,珥笔岱山隅。"
相和歌辞。襄阳乐,"大堤花月夜,长江春水流。东风正上信,春夜特来游。"
赠薛瑶英,"舞怯铢衣重,笑疑桃脸开。方知汉成帝,虚筑避风台。"
春暮思平泉杂咏二十首。瀑泉亭,"向老多悲恨,凄然念一丘。岩泉终古在,风月几年游。菌阁饶佳树,菱潭有钓舟。不如羊叔子,名与岘山留。"
赠友人,"超达陶子性,留琴不设弦。觅句朝忘食,倾杯夜废眠。爱月影为伴,吟风声自连。听此莺飞谷,心怀迷远川。"
同幕府夜宴惜花,"芳草落花明月榭,朝云暮雨锦城春。莫愁红艳风前散,自有青蛾镜里人。"
奉和出颍至淮应令,"久倦川涂曲,忽此望淮圻。波长泛淼淼,眺迥情依依。稍觉金乌转,渐见锦帆稀。欲知仁化洽,讴歌满路归。"
题魏坛二首,"不遇至真传道要,曾看真诰亦何为。旧碑经乱沈荒涧,灵篆因耕出故基。蛙黾自喧浇药井,牛羊闲过放生池。萧条夕景空坛畔,朽桧枝斜绿蔓垂。一寻遗迹到仙乡,云鹤沈沈思渺茫。丹井岁深生草木,芝田春废卧牛羊。雨淋残画摧荒壁,鼠引饥蛇落坏梁。薄暮欲归仍伫立,菖蒲风起水泱泱。"
朝二首,"清旭楚宫南,霜空万岭含。野人时独往,云木晓相参。俊鹘无声过,饥乌下食贪。病身终不动,摇落任江潭。浦帆晨初发,郊扉冷未开。村疏黄叶坠,野静白鸥来。础润休全湿,云晴欲半回。巫山冬可怪,昨夜有奔雷。"
道傍木,"狂风拔倒树,树倒根已露。上有数枝藤,青青犹未悟。"
过柳州,"地尽江南戍,山分桂北林。火云三月合,石路九疑深。暗谷随风过,危桥共鸟寻。羁魂愁似绝,不复待猿吟。"
荆州新秋病起杂题一十五首。病起见衰叶,"病起见衰叶,飘然似我身。偶乘风有韵,初落地无尘。纵得红沾露,争如绿带春。因伤此怀抱,聊寄一篇新。"
留别,"玉节随东阁,金闺别旧僚。若为花满寺,跃马上河桥。"
戏赠歌者,"白皙歌童子,哀音绝又连。楚妃临扇学,卢女隔帘传。晓燕喧喉里,春莺啭舌边。若逢汉武帝,还是李延年。"
题东兰若,"上人禅室路裴回,万木清阴向日开。寒竹影侵行径石,秋风声入诵经台。闲云不系从舒卷,狎鸟无机任往来。更惜片阳谈妙理,归时莫待暝钟催。"
见故人李均所借古镜恨其未获归府斯人已亡怆然有作,"故人留镜无归处,今日怀君试暂窥。岁久岂堪尘自入,夜长应待月相随。空怜琼树曾临匣,犹见菱花独映池。所恨平生还不早,如今始挂陇头枝。"
寄华岳孙逸人,"灵岳几千仞,老松逾百寻。攀崖仍蹑壁,啖叶复眠阴。海上呼三岛,斋中戏五禽。唯应逢阮籍,长啸作鸾音。"
题僧壁,"一竹横檐挂净巾,灶无烟火地无尘。剃头未必知心法,要且闲于名利人。"
秋夜寄青龙寺空贞二上人,"夜来思道侣,木叶向人飘。精舍池边古,秋山树下遥。磬寒彻几里,云白已经宵。未得同居止,萧然自寂寥。"
闲出,"身外无羁束,心中少是非。被花留便住,逢酒醉方归。人事行时少,官曹入日稀。春寒游正好,稳马薄绵衣。"
清明日与友人游玉粒塘庄,"几宿春山逐陆郎,清明时节好烟光。归穿细荇船头滑,醉踏残花屐齿香。风急岭云飘迥野,雨余田水落方塘。不堪吟罢东回首,满耳蛙声正夕阳。"
游元象泊,"空水潮色净,澹然湖上心。舳舻轻且进,汀洲如可寻。秋风洄溯险,落日波涛深。寂寞武陵去,中流方至今。"
冬初酒熟二首,"霜繁脆庭柳,风利剪池荷。月色晓弥苦,鸟声寒更多。秋怀久寥落,冬计又如何。一瓮新醅酒,萍浮春水波。酒熟无来客,因成独酌谣。人间老黄绮,地上散松乔。忽忽醒还醉,悠悠暮复朝。残年多少在,尽付此中销。"
江南春绝句,"千里莺啼绿映红,水村山郭酒旗风。南朝四百八十寺,多少楼台烟雨中。"
咏鹦鹉,"牵弋辞重海,触网去层峦。戢翼雕笼际,延思彩霞端。慕侣朝声切,离群夜影寒。能言殊可贵,相助忆长安。"
寄裴施州,"廊庙之具裴施州,宿昔一逢无此流。金钟大镛在东序,冰壶玉衡悬清秋。自从相遇感多病,三岁为客宽边愁。尧有四岳明至理,汉二千石真分忧。几度寄书白盐北,苦寒赠我青羔裘。霜雪回光避锦袖,龙蛇动箧蟠银钩。紫衣使者辞复命,再拜故人谢佳政。将老已失子孙忧,后来况接才华盛。"
赠裴司马,"翡翠黄金缕,绣成歌舞衣。若无云间月,谁可比光辉。秀色一如此,多为众女讥。君恩移昔爱,失宠秋风归。愁苦不窥邻,泣上流黄机。天寒素手冷,夜长烛复微。十日不满匹,鬓蓬乱若丝。犹是可怜人,容华世中稀。向君发皓齿,顾我莫相违。"
哭砚山孙道士,"修短皆由命,暗怀师出尘。岂知修道者,难免不亡身。永秘黄庭诀,高悬漉酒巾。可怜白犬子,闲吠远行人。"
三代门。武王,"文王寝膳武王随,内竖言安色始怡。七载岂堪囚羑里,一夫为报亦何疑。"
奉陵宫人,"相如死后无词客,延寿亡来绝画工。玉颜不是黄金少,泪滴秋山入寿宫。"
官宅,"腥血与荤蔬,停来一月馀。肌肤虽瘦损,方寸任清虚。体适通宵坐,头慵隔日梳。眼前无俗物,身外即僧居。水榭风来远,松廊雨过初。褰帘放巢燕,投食施池鱼。久别闲游伴,频劳问疾书。不知湖与越,吏隐兴何如。"
祝尧诗,"生天本自生天业,未必求仙便得仙。鹤背倾危龙背滑,君王且住一千年。"
酬乐天喜邻郡,"蹇驴瘦马尘中伴,紫绶朱衣梦里身。符竹偶因成对岸,文章虚被配为邻。湖翻白浪常看雪,火照红妆不待春。老大那能更争竞,任君投募醉乡人。"
桐江,"光武重兴四海宁,汉臣无不受浮荣。严陵何事轻轩冕,独向桐江钓月明。"
赠裴思谦,"银釭斜背解明珰,小语偷声贺玉郎。从此不知兰麝贵,夜来新惹桂枝香。"
秋日富春江行,"远岸平如剪,澄江静似铺。紫鳞仙客驭,金颗李衡奴。冷叠群山阔,清涵万象殊。严陵亦高见,归卧是良图。"
赠道者,"窗中忽有鹤飞声,方士因知道欲成。来取图书安枕里,便驱鸡犬向山行。花开深洞仙门小,路过悬桥羽节轻。送客自伤身易老,不知何处待先生。"
奉酬礼部阁老转韵离合见赠,"移居既同里,多幸陪君子。弘雅重当朝,弓旌早见招。植根琼林圃,直夜金闺步。劝深子玉铭,力竞相如赋。间阔向春闱,日复想光仪。格言信难继,木石强为词。"
"闻奉迎皇太后使沈判官至,因有此作","长乐宫人扫落花,君王正候五云车。万方臣妾同瞻望,疑在曾城阿母家。"
古镜词上刘侍郎,"至宝不自宝,照古还照今。仙人手胼胝,寥泬秋沈沈。不是十二面,不是百炼金。若非八彩眉,不可辄照临。即归玉案头,为君整冠簪。即居吾君手,照出天下心。恭闻太宗朝,此镜当宸襟。六合悬清光,万里无尘侵。此镜今又出,天地还得一。"
秋夜听业上人弹琴,"万物都寂寂,堪闻弹正声。人心尽如此,天下自和平。湘水泻秋碧,古风吹太清。往年庐岳奏,今夕更分明。"
帝宫词,"自得君王宠爱时,敢言春色上寒枝。十年宫里无人问,一日承恩天下知。"
喜杜荀鹤及第,"深岩贫复病,榜到见君名。贫病浑如失,山川顿觉清。一春新酒兴,四海旧诗声。日使能吟者,西来步步轻。"
饮李十二宅,"重门敞春夕,灯烛霭馀辉。醉我百尊酒,留连夜未归。"
"浔阳岁晚,寄元八郎中、庾三十二员外","阅水年将暮,烧金道未成。丹砂不肯死,白发自须生。病肺惭杯满,衰颜忌镜明。春深旧乡梦,岁晚故交情。一别浮云散,双瞻列宿荣。螭头阶下立,龙尾道前行。封事频闻奏,除书数见名。虚怀事僚友,平步取公卿。漏尽鸡人报,朝回幼女迎。可怜白司马,老大在湓城。"
苍颉台,"观迹成文代结绳,皇风儒教浩然兴。几人从此休耕钓,吟对长安雪夜灯。"
赠韦校书,"芸香误比荆山玉,那似登科甲乙年。澹地鲜风将绮思,飘花散蕊媚青天。"
献王中丞时有除拜,"登仙望绝李膺舟,从此青蝇点遂稠。半夜剑吹牛斗动,二年门掩雀罗愁。张仪会展平生舌,韩信那惭跨下羞。他日图勋画麟阁,定呈肝胆始应休。"
刘、阮妻二首,"仙洞千年一度闲,等闲偷入又偷回。桃花飞尽东风起,何处消沉去不来。芙蓉脂肉绿云鬟,罨画楼台青黛山。千树桃花万年药,不知何事忆人间。"
乐府杂咏六首。孤烛怨,"前回边使至,闻道交河战。坐想鼓鞞声,寸心攒百箭。"
硫黄,"一粒硫黄入贵门,寝堂深处问玄言。时人尽说韦山甫,昨日馀干吊子孙。"
袁十五远访山门,"僻居谋道不谋身,避病桃源不避秦。远入青山何所见,寒花满径白头人。"
乌江,"中分岂是无遗策,百战空劳不逝骓。大业固非人事及,乌江亭长又何知。"
送秦系,"五都来往无旧业,一代公卿尽故人。不肯低头受羁束,远师溪上拂缨尘。"
湘川怀古,"潇湘连汨罗,复对九嶷河。浪势屈原冢,竹声渔父歌。地荒征骑少,天暖浴禽多。脉脉东流水,古今同奈何。"
漫天岭赠僧,"五上两漫天,因师忏业缘。漫天无尽日,浮世有穷年。"
掩关铭,"蛇毒毒有形,药毒毒有名。人毒毒在心,对面如弟兄。美言不可听,深于千丈坑。不如掩关坐,幽鸟时一声。"
谒三闾庙,"君非三谏寤,礼许一身逃。自树终天戚,何裨事主劳。众鱼应饵骨,多士尽餔糟。有客椒浆奠,文衰不继骚。"
东林寺酬韦丹刺史,"年老心闲无外事,麻衣草座亦容身。相逢尽道休官好,林下何曾见一人。"
客有追叹后时者作诗勉之,"后达多晚荣,速得多疾倾。君看构大厦,何曾一日成。在暖须在桑,在饱须在耕。君子贵弘道,道弘无不亨。太阳垂好光,毛发悉见形。我亦二十年,直似戴盆行。荆山产美玉,石石皆坚贞。未必尽有玉,玉且间石生。精卫一微物,犹恐填海平。"
山隐,"松枯石老水萦回,个里难教俗客来。抬眼试看山外景,纷纷风急障黄埃。"
水会渡,"山行有常程,中夜尚未安。微月没已久,崖倾路何难。大江动我前,汹若溟渤宽。篙师暗理楫,歌笑轻波澜。霜浓木石滑,风急手足寒。入舟已千忧,陟巘仍万盘。迥眺积水外,始知众星乾。远游令人瘦,衰疾惭加餐。"
"送李虞仲秀才归东都,因寄元李二友","高翼闲未倦,孤云旷无期。晴霞海西畔,秋草燕南时。邺中多上才,耿耿丹霄姿。顾我于逆旅,与君发光仪。同将儒者方,获忝携人知。幽兰与芳佩,寒玉锵美词。旧友在伊洛,鸣蝉思山陂。到来再春风,梦尽双琼枝。素业且无负,青冥殊未迟。南桥天气好,脉脉一相思。"
送薛据之宋州,"无媒嗟失路,有道亦乘流。客处不堪别,异乡应共愁。我生早孤贱,沦落居此州。风土至今忆,山河皆昔游。一从文章事,两京春复秋。君去问相识,几人今白头。"
杂曲歌辞。东飞伯劳歌,"秦王龙剑燕后琴,珊瑚宝匣镂双心。谁家女儿抱香枕,开衾灭烛愿侍寝。琼窗半上金缕帱,轻罗隐面不障羞。青绮帏中坐相忆,红罗镜里见愁色。檐花照月莺对栖,空将可怜暗中啼。"
酬陶六辞秩归旧居见柬,"靖节昔高尚,令孙嗣清徽。旧庐云峰下,献岁车骑归。去俗因解绶,忆山得采薇。田畴春事起,里巷相寻稀。渊明醉乘兴,闲门只掩扉。花禽惊曙月,邻女上鸣机。毕娶愿已果,养恬志宁违。吾当挂朝服,同尔缉荷衣。"
咏史诗。涂山,"大禹涂山御座开,诸侯玉帛走如雷。防风谩有专车骨,何事兹辰最后来?"
绝句,"去国投兹土,编茅隐旧踪。年年秋水上,独对数株松。"
郡斋感物寄长安亲友,"晴天春意并无穷,过腊江楼日日风。琼树花香故人别,兰卮酒色去年同。闲吟铃阁巴歌里,回首神皋瑞气中。自愧朝衣犹在箧,归来应是白头翁。"
龙翔寺寄李频,"钟声南北寺,不道往来遥。人事因循过,时光荏苒销。悬灯洒砌雨,上阁绕云雕。即是洲中柳,嘶蝉急暮条。"
奉和九月九日登慈恩寺浮图应制,"瑞塔千寻起,仙舆九日来。萸房陈宝席,菊蕊散花台。御气鹏霄近,升高凤野开。天歌将梵乐,空里共裴回。"
酬皇甫十少尹暮秋久雨喜晴有怀见示,"雨馀独坐卷帘帷,便得诗人喜霁诗。摇落从来长年感,惨舒偏是病身知。扫开云雾呈光景,流尽潢污见路岐。何况菊香新酒熟,神州司马好狂时。"
三御史咏,"韦子凝而密,任生直且狂。可怜元福庆,也学坐凝床。"
黄神谷纪事,"霹雳振秋岳,折松横洞门。云龙忽变化,但觉玉潭昏。"
闻春雷,"水国春雷早,阗阗若众车。自怜迁逐者,犹滞蛰藏馀。"
奉寄中书王舍人,"腰金载笔谒承明,至道安禅得此生,西掖几年纶綍贵,东山遥夜薜萝情。风传刻漏星河曙,月上梧桐雨露清。圣主好文谁为荐,闭门空赋子虚成。"
赠皇甫庶子,"何因散地共徘徊,人道君才我不才。骑少马蹄生易蹶,用稀印锁涩难开。妻知年老添衣絮,婢报天寒拨酒醅。更愧小胥咨拜表,单衫冲雪夜深来。"
卢姬篇,"卢姬少小魏王家,绿鬓红唇桃李花。魏王绮楼十二重,水晶帘箔绣芙蓉。白玉栏干金作柱,楼上朝朝学歌舞。前堂后堂罗袖人,南窗北窗花发春。翠幌珠帘斗丝管,一弹一奏云欲断。君王日晚下朝归,鸣环佩玉生光辉。人生今日得娇贵,谁道卢姬身细微。"
秋宿慈恩寺遂上人院,"满阁终南色,清宵独倚栏。风高斜汉动,叶下曲江寒。帝里求名老,空门见性难。吾师无一事,不似在长安。"
苦吟,"朝吟复暮吟,只此望知音。举世轻孤立,何人念苦心。他乡无旧识,落日羡归禽。况住寒江上,渔家似故林。"
八月十五日,"忆昔千秋节,欢娱万国同。今来六亲远,此日一悲风。年少逢胡乱,时平似梦中。梨园几人在,应是涕无穷。"
剡中赠张卿侍御,"辟疆年正少,公子贵初还。早列月卿位,新参柱史班。千夫驰驿道,驷马入家山。深巷乌衣盛,高门画戟闲。逶迤天乐下,照耀剡溪间。自贱游章句,空为衰草颜。"
送少府田中丞入西蕃,"萧关路绝久,石堠亦为尘。护塞空兵帐,和戎在使臣。风沙去国远,雨雪换衣频。若问凉州事,凉州多汉人。"
春日登吴门,"故国望不见,愁襟难暂开。春潮映杨柳,细雨入楼台。静少人同到,晴逢雁正来。长安远于日,搔首独徘徊。"
庐山瀑布,"静景凭高望,光分翠嶂开。嶮飞千尺雪,寒扑一声雷。过去云冲断,旁来烧隔回。何当住峰下,终岁绝尘埃。"
送叶蒙赴举,"年年屈复屈,惆怅曲江湄。自古身荣者,多非年少时。空囊投刺远,大雪入关迟。来岁还公道,平人不用疑。"
奉和圣制同二相以下群官乐游园宴,"五酺终宴集,三锡又欢娱。仙阜崇高异,神州眺览殊。南山临皓雪,北阙对明珠。广座鹓鸿满,昌庭驷马趋。绮罗含草树,丝竹吐郊衢。衔杯不能罢,歌舞乐唐虞。"
汉南怀友人,"此身西复东,何计此相逢。梦尽吴越水,恨深湘汉钟。积云开去路,曙雪叠前峰。谁即知非旧,怜君忽见容。"
南归阻雪,"我行滞宛许,日夕望京豫。旷野莽茫茫,乡山在何处。孤烟村际起,归雁天边去。积雪覆平皋,饥鹰捉寒兔。少年弄文墨,属意在章句。十上耻还家,裴回守归路。"
赠人二首,"金炉烟里要班头,欲得归山可自由。每度报朝愁入阁,在先教示小千牛。多在蓬莱少在家,越绯衫上有红霞。朝回不向诸余处,骑马城西检校花。"
西宫秋怨,"芙蓉不及美人妆,水殿风来珠翠香。谁分含啼掩秋扇,空悬明月待君王。"
余所居平泉村舍近蒙韦常侍大尹特改嘉名因寄诗以谢,"未谢留侯疾,常怀仲蔚园。闲谣紫芝曲,归梦赤松村。忽改蓬蒿色,俄吹黍谷暄。多惭孔北海,传教及衡门。"
送澄江上人赴兴元郑尚书招,"师经非纸上,师佛在心中。觉路何曾异,行人自不同。水云晴亦雨,山木夜多风。闻结西方社,尚书待远公。"
喜罢郡,"扬州驿里梦苏州,梦到花桥水阁头。觉后不知冯侍御,此中昨夜共谁游。"
广谪仙怨,"胡尘犯阙冲关,金辂提携玉颜。云雨此时萧散,君王何日归还?伤心朝恨暮恨,回首千山万山。独望天边初月,蛾眉独自弯弯。"
博山,"博山香重欲成云,锦段机丝妒鄂君。粉蝶团飞花转影,彩鸳双泳水生纹。青楼二月春将半,碧瓦千家日未曛。见说杨朱无限泪,岂能空为路岐分。"
夏日城中作二首,"三面僧邻一面墙,更无风路可吹凉。他年舍此归何处,青壁红霞裹石房。竹低莎浅雨濛濛,水槛幽窗暑月中。有境牵怀人不会,东林门外翠横空。"
和绵州于中丞登越王楼作,"长听巴西事,看图胜所闻。江楼明返照,雪岭乱晴云。景象诗情在,幽奇笔迹分。使君徒说好,不只怨离群。"
赴苏州酬别乐天,"吴郡鱼书下紫宸,长安厩吏送朱轮。二南风化承遗爱,八咏声名蹑后尘。梁氏夫妻为寄客,陆家兄弟是州民。江城春日追游处,共忆东归旧主人。"
即事重题,"重裘暖帽宽毡履,小阁低窗深地炉。身稳心安眠未起,西京朝士得知无。"
韦使君黄溪祈雨见召从行至祠下口号,"骄阳愆岁事,良牧念菑畬。列骑低残月,鸣笳度碧虚。稍穷樵客路,遥驻野人居。谷口寒流净,丛祠古木疏。焚香秋雾湿,奠玉晓光初。肸蚃巫言报,精诚礼物馀。惠风仍偃草,灵雨会随车。俟罪非真吏,翻惭奉简书。"
三月过行宫,"渠水红繁拥御墙,风娇小叶学娥妆。垂帘几度青春老,堪锁千年白日长。"
岭外守岁,"冬去更筹尽,春随斗柄回。寒暄一夜隔,客鬓两年催。"
发新安后途中寄卢中丞二首,"楼上风流庾使君,笙歌曾醉此中闻。目前已是陵阳路,回首丛山满眼云。晚树萧萧促织愁,风帘似水满床秋。千山不碍笙歌月,谁伴羊公上夜楼。"
登山寺,"山半一山寺,野人秋日登。就中偏爱石,独上最高层。有果猿攀树,无斋鸽看僧。儒门自多事,来此复何能。"
哭友人,"病向名场得,终为善误身。无儿承后嗣,有女托何人。葬礼难求备,交情好者贫。惟余旧文集,一览一沾巾。"
谒见日将至双阙,"晓色临双阙,微臣礼位陪。远惊龙凤睹,谁识冕旒开。蔼蔼千年盛,颙颙万国来。天文标日月,时令布云雷。迥出黄金殿,全分白玉台。雕虫意何取,瞻恋不知回。"
河南府试十二月乐词。十一月,"宫城团回凛严光,白天碎碎堕琼芳。挝钟高饮千日酒,却天凝寒作君寿。御沟泉合如环素,火井温泉在何处。"
送孙秀才,"帝城风日好,况复建平家。玉枕双文簟,金盘五色瓜。山中无鲁酒,松下饭胡麻。莫厌田家苦,归期远复赊。"
下泾县陵阳溪至涩滩,"涩滩鸣嘈嘈,两山足猿猱。白波若卷雪,侧足不容舠。渔子与舟人,撑折万张篙。"
汴河,"当时天子是闲游,今日行人特地愁。柳色纵饶妆故国,水声何忍到扬州。乾坤有意终难会,黎庶无情岂自由。应笑秦皇用心错,谩驱神鬼海东头。"
南游富阳江中作,"南去又南去,此行非自期。一帆云作伴,千里月相随。浪迹花应笑,衰容镜每知。乡园不可问,禾黍正离离。"
王将军宅夜听歌,"朱槛满明月,美人歌落梅。忽惊尘起处,疑有凤飞来。一曲听初彻,几年愁暂开。东南正云雨,不得见阳台。"
龙翔寺居喜胡权见访因宿,"林栖无异欢,煮茗就花栏。雀啅北冈晓,僧开西阁寒。冲桥二水急,扣月一钟残。明发还分手,徒悲行路难。"
相和歌辞。怨歌行,"十五入汉宫,花颜笑春红。君王选玉色,侍寝金屏中。荐枕娇夕月,卷衣恋春风。宁知赵飞燕,夺宠恨无穷。沉忧能伤人,绿鬓成霜蓬。一朝不得意,世事徒为空。鹔鹴换美酒,舞衣罢雕笼。寒苦不忍言,为君奏丝桐。肠断弦亦绝,悲心夜忡忡。"
墙阴残雪,"积雪还因地,墙阴久尚残。影添斜月白,光借夕阳寒。皎洁开帘近,清荧步履看。状花飞著树,如玉不成盘。冰薄方宁及,霜浓比亦难。谁怜高卧处,岁暮叹袁安。"
"祗命许昌自郊居,移就公馆秋日寄茅山高拾遗","一笛迎风万叶飞,强携刀笔换荷衣。潮寒水国秋砧早,月暗山城夜漏稀。岩响远闻樵客过,浦深遥送钓童归。中年未识从军乐,虚近三茅望少微。"
西华,"五千仞有馀神秀,一一排云上泬"
白珪无玷,"片玉表坚贞,逢时宝自呈。色鲜同雪白,光润夺冰清。皎皎无瑕玷,锵锵有珮声。昆山标重价,垂棘振香名。抱璞心常苦,全真道未行。琢磨忻大匠,还冀动连城。"
独酌忆微之,"独酌花前醉忆君,与君春别又逢春。惆怅银杯来处重,不曾盛酒劝闲人。"
上缙云段使君,"清畏人知人尽知,缙云三载得宣尼。活民刀尺虽无象,出世文章岂有师。术气芝香粘瓮榼,云痕翠点满旌旗。今朝暂到金台上,颇觉心如太古时。"
乞宽禅师瘿山罍呈宣供奉,"石色凝秋藓,峰形若夏云。谁留秦苑地,好赠杏溪君。"
湘西道林寺陶太尉井,"太尉遗孤井,寒澄七百年。未闻陵谷变,终与姓名传。影浸无风树,光含有月天。林僧晓来此,满汲洒金田。"
闰月定四时,"玉律穷三纪,推为积闰期。月馀因妙算,岁遍自成时。乍觉年华改,翻怜物候迟。六旬知不惑,四气本无欺。月桂亏还正,阶蓂落复滋。从斯分历象,共仰定毫厘。"
蓝溪元居士草堂,"市井不容义,义归山谷中。夫君宅松桂,招我栖蒙笼。人朴情虑肃,境闲视听空。清溪宛转水,修竹徘徊风。木倦采樵子,土劳稼穑翁。读书业虽异,敦本志亦同。蓝岸青漠漠,蓝峰碧崇崇。日昏各命酒,寒蛩鸣蕙丛。"
思平泉树石杂咏一十首。海上石笋,"常爱仙都山,奇峰千仞悬。迢迢一何迥,不与众山连。忽逢海峤石,稍慰平生忆。何以慰我心,亭亭孤且直。"
送郑员外入茅山居,"但见全家去,宁知几日还。白云迎谷口,流水出人间。冠冕情遗世,神仙事满山。其中应有物,岂贵一身闲。"
同徐员外除太子舍人寓直之作,"太子擅元良,宫臣命伟长。除荣辞会府,直宿总书坊。露湿幽岩桂,风吹便坐桑。阁连云一色,池带月重光。叶死兰无气,荷枯水不香。遥闻秋兴作,言是晋中郎。"
享惠昭太子庙乐章登歌,"因心克孝,位震遗芬。宾天道茂,轸怀气分。发祇乃祀,咳叹如闻。二歌斯升,以咏德薰。"
封丘作,"州县才难适,云山道欲穷。揣摩惭黠吏,栖隐谢愚公。"
孤寝怨,"征戍动经年,含情拂玳筵。花飞织锦处,月落捣衣边。灯暗愁孤坐,床空怨独眠。自君辽海去,玉匣闭春弦。"
失鹭鸶,"野格由来倦小池,惊飞却下碧江涯。月昏风急何处宿,秋岸萧萧黄苇枝。"
木芙蓉,"新开寒露丛,远比水间红。艳色宁相妒,嘉名偶自同。采江官渡晚,搴木古祠空。愿得勤来看,无令便逐风。"
元和十二年淮寇未平诏停岁仗愤然有感率尔成章,"闻停岁仗轸皇情,应为淮西寇未平。不分气从歌里发,无明心向酒中生。愚计忽思飞短檄,狂心便欲请长缨。从来妄动多如此,自笑何曾得事成。"
游玄真观,"闲吟游古观,静虑相神仙。上景非难度,阴功不易全。醮坛松作盖,丹井藓成钱。浩浩红尘里,谁来叩自然。"
忆事,"夜深闲到戟门边,却绕行廊又独眠。明月满庭池水渌,桐花垂在翠帘前。"
湘川吊舜,"伊予生好古,吊舜苍梧间。白日坐将没,游波凝不还。九疑云动影,旷野竹成班。雁集蒹葭渚,猿啼雾露山。南风吹早恨,瑶瑟怨长闲。元化谁能问,天门恨久关。"
谢王大夫奏表,"非唯言下变荣衰,大海可倾山可移。如剖夜光归暗室,似驱春气入寒枝。死灰到底翻腾焰,朽骨随头却长肥。便杀微躬复何益,生成恩重报无期。"
别客,"青山历历水悠悠,今日相逢明日秋。系马城边杨柳树,为君沽酒暂淹留。"
石池,"通竹引泉脉,泓澄潋石盆。惊鱼翻藻叶,浴鸟上松根。残月留山影,高风耗水痕。谁家秋洗药,来往自开门。"
献寄旧府开封公,"幕府三年远,春秋一字褒。书论秦逐客,赋续楚离骚。地理南溟阔,天文北极高。酬恩抚身世,未觉胜鸿毛。"
观荷叶露珠,"霏微晓露成珠颗,宛转田田未有风。任器方圆性终在,不妨翻覆落池中。"
早秋江行,"回望湓城远,西风吹荻花。暮潮江势阔,秋雨雁行斜。多醉浑无梦,频愁欲到家。渐惊云树转,数点是晨鸦。"
幽居寄李秘书,"几年帝里阻烟波,敢向明时叩角歌。看尽好花春卧稳,醉残红日夜吟多。印开夕照垂杨柳,画破寒潭老芰荷。昨夜前溪有龙斗,石桥风雨少人过。"
酬均州郑使君见送归茅山,"饯行诗意厚,惜别独筵重。解缆城边柳,还舟海上峰。饮猿当濑见,浴鸟带槎逢。吏隐应难逐,为霖是蛰龙。"
铜驼悲,"落魄三月罢,寻花去东家。谁作送春曲,洛岸悲铜驼。桥南多马客,北山饶古人。客饮杯中酒,驼悲千万春。生世莫徒劳,风吹盘上烛。厌见桃株笑,铜驼夜来哭。"
与李专美,"昭裔登庸汝未登,凤池鸡树冷如冰。何如且作宣徽使,免被人呼粥饭僧。"
陪元侍御游支硎山寺,"支公去已久,寂寞龙华会。古木闭空山,苍然暮相对。林峦非一状,水石有馀态。密竹藏晦明,群峰争向背。峰峰带落日,步步入青霭。香气空翠中,猿声暮云外。留连南台客,想像西方内。因逐溪水还,观心两无碍。"
东郊行,"斗鸡台下东西道,柳覆班骓蝶萦草。坱霭韶容锁澹愁,青筐叶尽蚕应老。绿渚幽香生白蘋,差差小浪吹鱼鳞。王孙骑马有归意,林彩着空如细尘。安得人生各相守,烧船破栈休驰走。世上方应无别离,路傍更长千株柳。"
送鄂州崔大夫赴镇,"廉问帝难人,朝廷辍重臣。入山初有雪,登路正无尘。去国鸣驺缓,经云住旆频。千峰与万木,清听雨情新。"
送秘书谢监赴江西使幕,"谢监忆山程,辞家万里行。寒衣傍楚色,孤枕宿潮声。小寇不足问,新诗应渐清。府公相待日,引旆出江城。"
舟中别武金坛,"曰予轻皎洁,坦率宾混元。忽乃异群萃,高歌信陵门。信陵好宾客,清夜开华轩。月光丽池阁,野气浮林园。偶坐烂明星,归志潜崩奔。漾舟清潭里,慰我别离魂。落日下西山,左右惨无言。萧条风雨散,窅霭江湖昏。秋荷尚幽郁,暮鸟复翩翻。纸笔亦何为,写我心中冤。"
新栽竹,"劚破苍苔色,因栽十数茎。窗风从此冷,诗思当时清。酒入杯中影,棋添局上声。不同桃与李,潇洒伴书生。"
行次田家澳梁作,"田家俯长道,邀我避炎氛。当暑日方昼,高天无片云。桑间禾黍气,柳下牛羊群。野雀栖空屋,晨昏不复闻。前登澳梁坂,极望温泉分。逆旅方三舍,西山犹未曛。"
敷水小桃盛开因作,"敷水小桥东,娟娟照露丛。所嗟非胜地,堪恨是春风。二月艳阳节,一枝惆怅红。定知留不住,"
长安早春,"关戍惟东井,城池起北辰。咸歌太平日,共乐建寅春。雪尽青山树,冰开黑水滨。草迎金埒马,花伴玉楼人。鸿渐看无数,莺歌听欲频。何当遂荣擢,归及柳条新。"
再登河阳城怀古,"客游倦旅思,憩驾陟崇墉。元凯标奇迹,安仁擅美踪。远近浊河流,出没青山峰。伫想空不极,怀古怅无从。"
闲居寄薛华,"隐几读黄老,闲居耳目清。僻居人事少,多病道心生。雨洗山林湿,鸦鸣池馆晴。晚来因废卷,行药至西城。"
赠商州王使君,"衔命南来会郡堂,却思朝里接班行。才雄犹是山城守,道薄初为水部郎。选胜相留开客馆,寻幽更引到僧房。明朝从此辞君去,独出商关路渐长。"
"送李明府赴睦州,便拜觐太夫人","手把铜章望海云,夫人江上泣罗裙。严滩一点舟中月,万里烟波也梦君。"
嘉陵驿,"江涛千叠阁千层,衔尾相随尽室登。稠树蔽山闻杜宇,午烟薰日食嘉陵。频题石上程多破,暂歇泉边起不能。如此幸非名利切,益州来日合携僧。"
观水墨障子,"若非神助笔,砚水恐藏龙。研尽一寸墨,扫成千仞峰。壁根堆乱石,床罅插枯松。岳麓穿因鼠,湘江绽为蛩。挂衣岚气湿,梦枕浪头舂。只为少颜色,时人著意慵。"
送张渚赴越州,"白面谁家郎,青骊照地光。桃花开绶色,苏合借衣香。暮雪连峰近,春江海市长。风流似张绪,别后见垂杨。"
"宿业师山房,期丁大不至","夕阳度西岭,群壑倏已暝。松月生夜凉,风泉满清听。樵人归欲尽,烟鸟栖初定。之子期宿来,孤琴候萝径。"
送王主簿游南海,"平生推久要,留滞共三年。明日东南路,穷荒雾露天。旷怀常寄酒,素业不言钱。道在贫非病,时来丑亦妍。过山乘蜡屐,涉海附楼船。行矣无为恨,宗门有大贤。"
游春词,"高楼晓见一花开,便觉春光四面来。暖日晴云知次第,东风不用更相催。"
大言,"华嵩为佩河为带,南交北朔跬步内。搏鹏作腊巨鳌鲙,伸舒轶出元气外。"
和李侍御萼岁初夜集处士书阁,"迟贤新置阁,高意此郊居。古径行春早,新窗见月初。放歌还倚瑟,讲道亦观书。为我留禅位,来逢此会疏。"
寄杨赞图学士,"东堂第一领春风,时怪关西小骥慵。华表柱头还有鹤,华歆名下别无龙。君恩凤阁含毫数,诗景珠宫列肆供。今日江南驻舟处,莫言归计为云峰。"
东楼,"万里流沙道,西征过北门。但添新战骨,不返旧征魂。楼角临风迥,城阴带水昏。传声看驿使,送节向河源。"
泽宫诗,"秩秩泽宫,有的维鹄。祁祁庶士,于以干禄。彼鹄斯微,若止若翔。千里之差,起于毫芒。我矢既直,我弓既良,依于高墉,因我不臧。高墉伊何,维器与时。视之以心,谁谓鹄微。"
节义太子杨妃挽歌二首,"西华三公族,东闱五可才。玉环初受庆,金玦反逢灾。桂殿花空落,桐园月自开。朝云将暮雨,长绕望思台。昔日三朝路,逶迤四望车。绣腰长命绮,隐髻连枝花。今春戾园树,索然无岁华。共伤千载后,惟号一王家。"
天竺寺八月十五日夜桂子,"玉颗珊珊下月轮,殿前拾得露华新。至今不会天中事,应是嫦娥掷与人。"
送秘上人,"谁喜老闲身,春山起送君。欲凭莲社信,转入洞庭云。道路长无阻,干戈渐不闻。秋来向何处,相忆雁成群。"
牡丹,"万物承春各斗奇,百花分贵近亭池。开时若也姮娥见,落日那堪公子知。诗客筵中金盏满,美人头上玉钗垂。不同寒菊舒重九,只拟清香泛酒卮。"
送孙百篇游天台,"东南云路落斜行,入树穿村见赤城。远近常时皆药气,高低无处不泉声。映岩日向床头没,湿烛云从柱底生。更有仙花与灵鸟,恐君多半未知名。"
"州民有献杏者,瑰丽溢目,因感花未几,聊以成咏","南郭东风赏杏坛,几株芳树昨留欢。却忆落花飘绮席,忽惊如实满雕盘。蛾眉半敛千金薄,鷤鴂初鸣百草阑。志士古来悲节换,美人啼鸟亦长叹。"
北亭独宿,"悄悄壁下床,纱笼耿残烛。夜半独眠觉,疑在僧房宿。"
重九日宴江阴,"蟋蟀期归晚,茱萸节候新。降霜青女月,送酒白衣人。高兴要长寿,卑栖隔近臣。龙沙即此地,旧俗坐为邻。"
罢华原尉上座主尚书,"自怜生计事悠悠,浩渺沧浪一钓舟。千里梦归清洛近,三年官罢杜陵秋。山连绝塞浑无色,水到平沙几处流。白露黄花岁时晚,不堪霜鬓镜前愁。"
蜀中寓止夏日自贻,"展转欹孤枕,风帏信寂寥。涨江垂螮蝀,骤雨闹芭蕉。道阻归期晚,年加记性销。故人衰飒尽,相望在行朝。"
春宵览月,"月生东荒外,天云收夕阴。爱见澄清景,象吾虚白心。耳目静无哗,神超道性深。乘兴得至乐,寓言因永吟。"
送李校书赴吉期,"筮算重重吉,良期讵可迁。不同牛女夜,是配凤凰年。佩玉春风里,题章蜡烛前。诗书与箴训,夫哲又妻贤。"
咏槿,"园花笑芳年,池草艳春色。犹不如槿花,婵娟玉阶侧。芬荣何夭促,零落在瞬息。岂若琼树枝,终岁长翕赩。"
醉题广州使院,"数年百姓受饥荒,太守贪残似虎狼。今日海隅鱼米贱,大须惭愧石榴黄。"
旅怀,"不觉月又尽,未归还到春。雪通庐岳梦,树匝草堂身。泽雁和寒露,江槎带远薪。何年自此去,旧国复为邻。"
咏笙,"短长插凤翼,洪细摹鸾音。能令楚妃叹,复使荆王吟。切切孤竹管,来应云和琴。"
早春题真上人院,"清羸已近百年身,古寺风烟又一春。寰海自成戎马地,唯师曾是太平人。"
奉和思黯自题南庄见示兼呈梦得,"谢家别墅最新奇,山展屏风花夹篱。晓月渐沉桥脚底,晨光初照屋梁时。台头有酒莺呼客,水面无尘风洗池。除却吟诗两闲客,此中情状更谁知。"
首阳竹,"首阳山下路,孤竹节长存。为问无心草,如何庇本根。"
答王无功九日,"秋来菊花气,深山客重寻。露叶疑涵玉,风花似散金。摘来还泛酒,独坐即徐斟。王弘贪自醉,无复觅杨林。"
题巫山庙,"十二岚峰挂夕晖,庙门深闭雾烟微。天高木落楚人思,山迥月残神女归。触石晴云凝翠鬓,度江寒雨湿罗衣。婵娟似恨襄王梦,猿叫断岩秋藓稀。"
蒙恩除侍御史行次华州寄蒋相,"林下天书起遁逃,不堪移疾入尘劳。黄河近岸阴风急,仙掌临关旭日高。行野众喧闻雁发,宿亭孤寂有狼嗥。荀家位极兼禅理,应笑埋轮著所操。"
柳二首,"陶令门前罥接篱,亚夫营里拂朱旗。人事推移无旧物,年年春至绿垂丝。千条垂柳拂金丝,日暖牵风叶学眉。愁见花飞狂不定,还同轻薄五陵儿。"
伤怀赠故人,"稍稍晨鸟翔,淅淅草上霜。人生早罹苦,寿命恐不长。二十学已成,三十名不彰。岂无同门友,贵贱易中肠。驱马行万里,悠悠过帝乡。幸因弦歌末,得上君子堂。众乐互喧奏,独子备笙簧。坐中无知音,安得神扬扬。愿因高风起,上感白日光。"
"览柳浑汀洲采白蘋之什,因成一章","采尽汀蘋恨别离,鸳鸯鸂鶒总双飞。月明南浦梦初断,花落洞庭人未归。天远有书随驿使,夜长无烛照寒机。年来泣泪知多少,重叠成痕在绣衣。"
赋得鱼登龙门,"鱼贯终何益,龙门在苦登。有成当作雨,无用耻为鹏。激浪诚难溯,雄心亦自凭。风云潜会合,鬐鬣忽腾凌。泥滓辞河浊,烟霄见海澄。回瞻顺流辈,谁敢望同升。"
和袭美春夕陪崔谏议樱桃园宴,"佳人芳树杂春蹊,花外烟濛月渐低。几度艳歌清欲转,流莺惊起不成栖。"
送惟良上人,"高斋洒寒水,是夕山僧至。玄牝无关锁,琼书舍文字。灯明香满室,月午霜凝地。语到不言时,世间人尽睡。"
夜听琵琶三首,"掩抑危弦咽又通,朔云边月想朦胧。当时谁佩将军印,长使蛾眉怨不穷。一曲徘徊星汉稀,夜兰幽怨重依依。忽似摐金来上马,南枝栖鸟尽惊飞。破拨声繁恨已长,低鬟敛黛更摧藏。潺湲陇水听难尽,并觉风沙绕杏梁。"
后湖,"雷轰叠鼓火翻旗,三异翩翩试水师。惊起黑龙眠不得,狂风猛雨不多时。"
送梁知微渡海东,"今日此相送,明年此相待。天上客星回,知君渡东海。"
梦泽,"梦泽悲风动白茅,楚王葬尽满城娇。未知歌舞能多少,虚减宫厨为细腰。"
游城南十六首。楸树二首,"几岁生成为大树,一朝缠绕困长藤。谁人与脱青罗帔,看吐高花万万层。幸自枝条能树立,可烦萝蔓作交加。傍人不解寻根本,却道新花胜旧花。"
"送蔡希曾都尉还陇右,因寄高三十五书记","蔡子勇成癖,弯弓西射胡。健儿宁斗死,壮士耻为儒。官是先锋得,材缘挑战须。身轻一鸟过,枪急万人呼。云幕随开府,春城赴上都。马头金狎帢,驼背锦模糊。咫尺云山路,归飞青海隅。上公犹宠锡,突将且前驱。汉使黄河远,凉州白麦枯。因君问消息,好在阮元瑜。"
海边见罗邺,"清世诗声出,谁人得似君。命通须有日,天未丧斯文。楚木寒连寺,修江碧入云。相思喜相见,庭叶正纷纷。"
春寻柳先生,"言是商山老,尘心莫问年。白髯垂策短,乌帽据梧偏。酒熟飞巴雨,丹成见海田。疏云披远水,景动石床前。"
"病中庭际海石榴花盛发,感而有寄","一夜春光绽绛囊,碧油枝上昼煌煌。风匀只似调红露,日暖唯忧化赤霜。火齐满枝烧夜月,金津含蕊滴朝阳。不知桂树知情否,无限同游阻陆郎。"
夜景,"满庭松桂雨余天,宋玉秋声韵蜀弦。乌兔不知多事世,星辰长似太平年。谁家一笛吹残暑,何处双砧捣暮烟。欲把伤心问明月,素娥无语泪娟娟。"
书怀,"退耕逢歉岁,逐贡愧行朝。道在愁虽浅,吟劳鬓欲凋。破村虹入井,孤馆客投魈。谁怕秋风起,听蝉度渭桥。"
后游,"寺忆新游处,桥怜再渡时。江山如有待,花柳更无私。野润烟光薄,沙暄日色迟。客愁全为减,舍此复何之。"
奉和禁苑饯别应令,"大藩初锡瑞,出牧迩皇京。暂以绿车重,言承朱传荣。舒桃临远骑,垂柳映京营。惠化宣千里,威风动百城。禁籞芳嘉节,神襟饯送情。金笳催别景,玉琯切离声。野花开更落,山鸟哢还惊。微臣夙多幸,薄宦奉储明。钓台惭作赋,伊水滥闻笙。怀德良知久,酬恩识命轻。"
贻蜀五首。李中丞表臣,"韦门同是旧亲宾,独恨潘床簟有尘。十里花溪锦城丽,五年沙尾白头新。倅戎何事劳专席,老掾甘心逐众人。却待文星上天去,少分光影照沉沦。"
劝酒,"劝君金屈卮,满酌不须辞。花发多风雨,人生足别离。"
奉送刘使君王屋山隐居,"散发风檐下,沈沈日渐曛。鹰拳擒野雀,蛛网猎飞蚊。群动能归计,吾生亦谩勤。尘缘难著眼,晚兴寄青云。"
旧顿,"东人望幸久咨嗟,四海于今是一家。犹锁平时旧行殿,尽无宫户有宫鸦。"
叠韵吴宫词二首,"肤愉吴都姝,眷恋便殿宴。逡巡新春人,转面见战箭。红栊通东风,翠珥醉易坠。平明兵盈城,弃置遂至地。"
送畅当,"四望无极路,千里流大河。秋风满离袂,唯老事唯多。"
和微之任校书郎日过三乡,"三乡过日君年几,今日君年五十馀。不独年催身亦变,校书郎变作尚书。"
中秋夜有怀,"趋驰早晚休,一岁又残秋。若只如今日,何难致白头。沧波归处远,旅舍向边愁。赖见前贤说,穷通不自由。"
雨,"连云接塞添迢递,洒幕侵灯送寂寥。一夜不眠孤客耳,主人窗外有芭蕉。"
对月二首,"圆魄上寒空,皆言四海同。安知千里外,不有雨兼风。盈缺青冥外,东风万古吹。何人种丹桂,不长出轮枝。"
湖外寄处宾上人,"怪得意相亲,高携一轴新。能搜大雅句,不似小乘人。岳麓擎枯桧,潇湘吐白蘋。他年遇同道,为我话风尘。"
再招,"遥知道侣谈玄次,又是文交丽事时。虽是寒轻云重日,也留花簟待徐摛。"
晚寒,"急景流如箭,凄风利似刀。暝催鸡翅敛,寒束树枝高。缩水浓和酒,加绵厚絮袍。可怜冬计毕,暖卧醉陶陶。"
弃妾篇,"妾本丛台右,君在雁门陲。悠悠淇水曲,彩燕入桑枝。不因媒结好,本以容相知。容谢君应去,情移会有离。还君结缕带,归妾织成诗。此物虽轻贱,不用使人嗤。"
送陈明府赴萍县,"素舸载陶公,南随万里风。梅花成雪岭,橘树当家僮。祠掩荒山下,田开野荻中。岁终书善绩,应与古碑同。"
饯校书叔云,"少年费白日,歌笑矜朱颜。不知忽已老,喜见春风还。惜别且为欢,裴回桃李间。看花饮美酒,听鸟临晴山。向晚竹林寂,无人空闭关。"
侍宴长宁公主东庄,"公主林亭地,清晨降玉舆。画桥飞渡水,仙阁涌临虚。晴新看蛱蝶,夏早摘芙蕖。文酒娱游盛,忻叨侍从馀。"
杂曲歌辞。春江曲二首,"家寄征江岸,征人几岁游。不知潮水信,每日到沙头。乘晓南湖去,参差迭浪横。前洲在何处,雾里雁嘤嘤。"
送姚侍御出使江东,"帝忧河朔郡,南发海陵仓。坐叹青春别,逶迤碧水长。饮冰朝受命,衣锦昼还乡。为问东山桂,无人何自芳。"
春雪,"南国春寒朔气回,霏霏还阻百花开。全移暖律何方去,似误新莺昨日来。平野旋销难蔽草,远林高缀却遮梅。不知金勒谁家子,只待晴明赏帝台。"
驾幸三会寺应制,"释子谈经处,轩臣刻字留。故台遗老识,残简圣皇求。驻跸怀千古,开襟望九州。四山缘塞合,二水夹城流。宸翰陪瞻仰,天杯接献酬。太平词藻盛,长愿纪鸿休。"
古离别,"下阶欲离别,相对映兰丛。含辞未及吐,泪落兰丛中。高堂静秋日,罗衣飘暮风。谁能待明月,回首见床空。"
浣口泊舟晓望天柱峰,"根盘潜岳半,顶逼日轮边。冷碧无云点,危棱有瀑悬。秀轻毛女下,名与鼎湖偏。谁见扶持力,峨峨出后天。"
棣华驿见杨八题梦兄弟诗,"遥闻旅宿梦兄弟,应为邮亭名棣华。名作棣华来早晚,自题诗后属杨家。"
过杨驸马亭子,"衣冠在汉庭,台榭接天成。彩凤翻箫曲,祥鳣入馆名。歌钟芳月曙,林嶂碧云生。乱水归潭净,高花映竹明。退朝追宴乐,开阁醉簪缨。长袖留嘉客,栖乌下禁城。"
寄江陵王少府,"分手频曾变寒暑,迢迢远意各何如。波涛一阻两乡梦,岁月无过双鲤鱼。吟处落花藏笔砚,睡时斜雨湿图书。此来俗辈皆疏我,唯有故人心不疏。"
安邑里中秋怀寄高员外,"原宪素非贫,嵇康自寡欲。守道识通穷,达命齐荣辱。庭梧变葱蒨,篱菊扬芳馥。坠叶翻夕霜,高堂瞬华烛。况兹寒夜永,复叹流年促。感物思殷勤,怀贤心踯躅。雄词封禅草,丽句阳春曲。高德十年兄,异才千里足。咫尺邈雪霜,相望如琼玉。欲识岁寒心,松筠更秋绿。"
秋晨同淄川毛司马秋九咏。秋云,"南陆铜浑改,西郊玉叶轻。泛斗瑶光动,临阳瑞色明。盖阴连凤阙,阵影翼龙城。讵知时不遇,空伤流滞情。"
再题路支使南亭,"行处避松兼碍石,即须门径落斜开。爱邀旧友看渔钓,贪听新禽驻酒杯。树影不随明月去,溪声常送落花来。睡时分得江淹梦,五色毫端弄逸才。"
定水寺行香,"听经看画绕虚廊,风拂金炉待赐香。丞相未来春雪密,暂偷闲卧老僧床。"
春日晋祠同声会集得疏字韵,"风壤瞻唐本,山祠阅晋馀。水亭开帟幕,岩榭引簪裾。地绿苔犹少,林黄柳尚疏。菱苕生皎镜,金碧照澄虚。翰苑声何旧,宾筵醉止初。中州有辽雁,好为系边书。"
前汉门。薛公,"黥布称兵孰敢当,薛公三计为斟量。上中良策知非用,南取长沙是死乡。"
读唐史,"我爱李景伯,内宴执良规。君臣道昭彰,天颜终熙怡。大簸怕清风,糠秕缭乱飞。洪炉烹五金,黄金终自奇。大哉为忠臣,舍此何所之。"
吴。太史慈,"圣德招贤远近知,曹公心计却成欺。陈韩昔日尝投楚,岂是当归召得伊。"
赠姚合少府,"病来辞赤县,案上有丹经。为客烧茶灶,教儿扫竹亭。诗成添旧卷,酒尽卧空瓶。阙下今遗逸,谁瞻隐士星。"
哭汴州陆大夫,"利剑太坚操,何妨拔一毛。冤深陆机雾,愤积伍员涛。直道非无验,明时不录劳。谁当青史上,卒为显词褒。"
筑城三首,"郎有蘼芜心,妾有芙蓉质。不辞嫁与郎,筑城无休日。呜呜啄人鸦,轧轧上城车。力尽土不尽,得归亦无家。筑人非筑城,围秦岂围我。不知城上土,化作宫中火。"
过大梁闻河亭方宴赠孙子端,"梁园纵玩归应少,赋雪搜才去必频。板落岂缘无罚酒,不教客右更添人。"
句,"春至偏无兴,秋来只是眠。"
陪使君早春西亭送王赞府赴选,"西亭系五马,为送故人归。客舍草新出,关门花欲飞。到来逢岁酒,却去换春衣。吏部应相待,如君才调稀。"
还俗老僧,"雪发不长寸,秋寒力更微。独寻一径叶,犹挈衲残衣。日暮千峰里,不知何处归。"
送林衮侍御东阳秩满赴上都,"几年乌府内,何处逐凫归。关吏迷骢马,铜章累绣衣。野亭山草绿,客路柳花飞。况复长安远,音书从此稀。"
江上代书寄裴使君,"何地离念剧,江皋风雪时。艰难伤远道,老大怯前期。畴昔行藏计,只将力命推。能令书信数,犹足缓相思。"
绥州作,"雕阴无树水难流,雉堞连云古帝州。带雨晚驼鸣远戍,望乡孤客倚高楼。明妃去日花应笑,蔡琰归时鬓已秋。一曲单于暮烽起,扶苏城上月如钩。"
结袜子,"燕南壮士吴门豪,筑中置铅鱼隐刀。感君恩重许君命,太山一掷轻鸿毛。"
酬乐天馀思不尽加为六韵之作,"律吕同声我尔身,文章君是一伶伦。众推贾谊为才子,帝喜相如作侍臣。次韵千言曾报答,直词三道共经纶。元诗驳杂真难辨,白朴流传用转新。蔡女图书虽在口,于公门户岂生尘。商瞿未老犹希冀,莫把籝金便付人。"
岁暮海上作,"仲尼既云殁,余亦浮于海。昏见斗柄回,方知岁星改。虚舟任所适,垂钓非有待。为问乘槎人,沧洲复谁在。"
郊庙歌辞。祭汾阴乐章。顺和,"大乐和畅,殷荐明神。一降通感,八变必臻。有求斯应,无德不亲。降灵醉止,休征万人。"
酬隐珪舍人寄红烛,"蜜炬殷红画不如,且将归去照吾庐。今来并得三般事,灵运诗篇逸少书。"
送无著禅师归新罗,"万里归乡路,随缘不算程。寻山百衲弊,过海一杯轻。夜宿依云色,晨斋就水声。何年持贝叶,却到汉家城。"
游称心寺,"释事怀三隐,清襟谒四禅。江鸣潮未落,林晓日初悬。宝叶交香雨,金沙吐细泉。望谐舟客趣,思发海人烟。顾枥仍留马,乘杯久弃船。未忧龟负岳,且识鸟耘田。理契都无象,心冥不寄筌。安期庶可揖,天地得齐年。"
郊庙歌辞。享龙池乐章。第二章,"帝宅王家大道边,神马龙龟涌圣泉。昔日昔时经此地,看来看去渐成川。歌台舞榭宜正月,柳岸梅洲胜往年。莫言波上春云少,只为从龙直上天。"
途中送人东游有寄,"离骖莫惜暂逡巡,君向池阳我入秦。岁月易抛非曩日,酒杯难得是同人。路经隋苑桥灯夜,江转台城岸草春。此处故交谁见问,为言霜鬓压风尘。"
立木海上刻诗,"小山压大山,大山全无力。羞见故乡人,从此投外国。"
盐井,"卤中草木白,青者官盐烟。官作既有程,煮盐烟在川。汲井岁榾榾,出车日连连。自公斗三百,转致斛六千。君子慎止足,小人苦喧阗。我何良叹嗟,物理固自然。"
答李浣三首,"孤客逢春暮,缄情寄旧游。海隅人使远,书到洛阳秋。马卿犹有壁,渔父自无家。想子今何处,扁舟隐荻花。林中观易罢,溪上对鸥闲。楚俗饶辞客,何人最往还。"
将赴京留赠僧院,"九衢尘土递追攀,马迹轩车日暮间。玄发尽惊为客换,白头曾见几人闲。空悲浮世云无定,多感流年水不还。谢却从前受恩地,归来依止叩禅关。"
寄上兄长,"两地支离路八千,襟怀凄怆鬓苍然。乱来未必长团会,其奈而今更长年。"
题战岛僧居,"师爱无尘地,江心岛上居。接船求化惯,登陆赴斋疏。载土春栽树,抛生日餧鱼。入云萧帝寺,毕竟欲何如?"
宿赟上人房,"阶前多是竹,闲地拟栽松。朱点草书疏,雪平麻履踪。御沟寒夜雨,宫寺静时钟。此时无他事,来寻不厌重。"
秋夜小洞庭离宴诗,"浮涨湖兮莽迢遥,川后礼兮扈予桡。横增沃兮蓬仙延,川后福兮易予舷。月澄凝兮明空波,星磊落兮耿秋河。夜既良兮酒且多,乐方作兮奈别何。"
长安旅情,"尽说青云路,有足皆可至。我马亦四蹄,出门似无地。玉京十二楼,峨峨倚青翠。下有千朱门,何门荐孤士。"
杂曲歌辞。独不见,"前宫路非远,旧苑春将遍。玉户看早梅,雕梁数归燕。身轻逐舞袖,香暖传歌扇。自和秋风词,长侍昭阳殿。谁信后庭人,年年独不见。"
和崔正谏登秋日早朝,"鸡鸣朝谒满,露白禁门秋。爽气临旌戟,朝光映冕旒。河宗来献宝,天子命焚裘。独负池阳议,言从建礼游。"
奉和初春幸太平公主南庄应制,"平阳馆外有仙家,沁水园中好物华。地出东郊回日御,城临南斗度云车。风泉韵绕幽林竹,雨霰光摇杂树花。已庆时来千亿寿,还言日暮九重赊。"
送祝秀才归衢州,"旧隐縠溪上,忆归年已深。学徒花下别,乡路雪边寻。骑吏陪春赏,江僧伴晚吟。高科如在意,当自惜光阴。"
敕赐长寿酒因口号以赠,"恩沾长寿酒,归遗同心人。满酌共君醉,一杯千万春。"
又答贺客,"银章暂假为专城,贺客来多懒起迎。似挂绯衫衣架上,朽株枯竹有何荣。"
塞上伤战士,"战士说辛勤,书生不忍闻。三边远天子,一命信将军。野火烧人骨,阴风卷阵云。其如禁城里,何以重要勋。"
登鹳雀楼,"白日依山尽,黄河入海流。欲穷千里目,更上一层楼。"
赠葛氏小娘子,"曾闻仙子住天台,欲结灵姻愧短才。若许随君洞中住,不同刘阮却归来。"
唐封泰山乐章。太和,"孝敬中发,和容外彰。腾华照宇,如升太阳。贞璧就奠,玄灵垂光。礼乐具举,济济洋洋。"
摇落,"摇落伤年日,羁留念远心。水亭吟断续,月幌梦飞沉。古木含风久,疏萤怯露深。人闲始遥夜,地迥更清砧。结爱曾伤晚,端忧复至今。未谙沧海路,何处玉山岑。滩激黄牛暮,云屯白帝阴。遥知沾洒意,不减欲分襟。"
奉和圣制过温汤,"凤辇腾宸驾,骊籞次乾游。坎德疏温液,山隈派暖流。寒氛空外拥,蒸气沼中浮。林凋帷影散,云敛盖阴收。霜郊畅玄览,参差落景遒。"
早送举人入试,"夙驾送举人,东方犹未明。自谓出太早,已有车马行。骑火高低影,街鼓参差声。可怜早朝者,相看意气生。日出尘埃飞,群动互营营。营营各何求,无非利与名。而我常晏起,虚住长安城。春深官又满,日有归山情。"
酬答二首,"金鱼公子夹衫长,密装腰鞓割玉方。行处春风随马尾,柳花偏打内家香。雍州二月梅池春,御水"
贼中与严越卿曲江看花,"红枝欲折紫枝殷,隔水连宫不用攀。会待长风吹落尽,始能开眼向青山。"
奉和圣制幸韦嗣立庄应制,"树色参差隐翠微,泉流百尺向空飞。传闻此处投竿住,遂使兹辰扈跸归。"
闻知闻赴成都辟请,"文翁还化蜀,帟幕列鹓鸾。饮水临人易,烧山觅士难。锦机花正合,棕蕈火初干。知己相思否,如何借羽翰。"
秋夜听任郎中琴,"十指宫商膝上秋,七条丝动雨修修。空堂半夜孤灯冷,弹著乡心欲白头。"
劝僧酒,"劝僧一杯酒,共看青青山。酣然万象灭,不动心印闲。"
句,"湖上收宿雨。故国思如此,若为天外心。东屯沧海阔,南让洞庭宽。翠粒照晴露。银花垂院榜,翠羽撼绦铃。"
维扬逢诗友张乔,"天下方多事,逢君得话诗。直应吾道在,未觉国风衰。生计吟消日,人情醉过时。雅篇三百首,留作后来师。"
乐府杂曲。鼓吹曲辞。战城南二首,"万里桑乾傍,茫茫古蕃壤。将军貌憔悴,抚剑悲年长。胡兵尚陵逼,久住亦非强。邯郸少年辈,个个有伎俩。拖枪半夜去,雪片大如掌。碛中有阴兵,战马时惊蹶。轻猛李陵心,摧残苏武节。黄金锁子甲,风吹色如铁。十载不封侯,茫茫向谁说。"
赋得月照冰池,"霁夕云初敛,栖娥月未亏。圆光生碧海,素色满瑶池。天迥轮空见,波凝影讵窥。浮霜玉比彩,照像镜同规。皎洁寒偏净,裴回夜转宜。谁怜幽境在,长与赏心随。"
奉和严中丞西城晚眺十韵,"汲黯匡君切,廉颇出将频。直词才不世,雄略动如神。政简移风速,诗清立意新。层城临暇景,绝域望馀春。旗尾蛟龙会,楼头燕雀驯。地平江动蜀,天阔树浮秦。帝念深分阃,军须远算缗。花罗封蛱蝶,瑞锦送麒麟。辞第输高义,观图忆古人。征南多兴绪,事业闇相亲。"
渡汝水向太和山,"落日事搴陟,西南投一峰。诚知秋水浅,但怯无人踪。"
送于中丞使回纥册立,"君立天骄发使车,册文字字著金书。渐通青冢乡山尽,欲达皇情译语初。调角寒城边色动,下霜秋碛雁行疏。旌旗来往几多日,应向途中见岁除。"
台中题壁,"柏台年未老,蓬鬓忽苍苍。无事裨明主,何心弄宪章。雀声愁霰雪,鸿思恨关梁。会脱簪缨去,故山瑶草芳。"
岁暇题茅茨,"谷口逃名客,归来遂野心。薄田供岁酒,乔木待新禽。溪路春云重,山厨夜火深。桃源应渐好,仙客许相寻。"
哭京兆庞尹,"扬子江头昔共迷,一为京兆隔云泥。故人昨日同时吊,旧马今朝别处嘶。向壁愁眉无复画,扶床稚齿已能啼。也知世路名堪贵,谁信庄周论物齐。"
南潭上亭宴集以疾后至因而抒情,"马卿聊应召,谢傅已登山。歌发百花外,乐调深竹间。鹢舟萦远岸,鱼钥启重关。莺蝶如相引,烟萝不暇攀。佳人启玉齿,上客颔朱颜。肯念沉痾士,俱期倒载还。"
送孔江州,"九派寻阳郡,分明似画图。秋光连瀑布,晴翠辨香炉。才子厌兰省,邦君荣竹符。江城多暇日,能寄八行无。"
感怀陈情,"恩重空感激,何门誓杀身。谬曾分玉石,竟自困风尘。阴谷非因暖,幽丛岂望春。升沉在言下,应念异他人。"
巡边在河北作,"抚剑空馀勇,弯弧遂无力。老去事如何,据鞍长叹息。故交索将尽,后进稀相识。独怜半死心,尚有寒松直。"
题刘处士居,"压破岚光半亩余,竹轩兰砌共清虚。泉经小槛声长急,月过修篁影旋疏。溪鸟时时窥户牖,山云往往宿庭除。干戈谩道因天意,渭水高人自钓鱼。"
旅行闻寇,"动步忧多事,将行问四邻。深山不畏虎,当路却防人。豪富田园废,疲羸屋舍新。自惭为旅客,无计避烟尘。"
将归旧山留别孟郊,"择木无利刃,羡鱼无巧纶。如何不量力,自取中路贫。前者不厌耕,一日不离亲。今来千里外,我心不在身。悠悠慈母心,惟愿才如人。蚕桑能几许,衣服常著新。一饭吐尺丝,谁见此殷勤。别君归耕去,持火烧车轮。"
梁。马仙埤,"齐朝太守不甘降,忠节当时动四方。义士要教天下见,且留君住待袁昂。"
冬日喜逢吴价,"垂杨烟薄井梧空,千里游人驻断蓬。志意不因多事改,鬓毛难与别时同。莺迁犹待销冰日,鹏起还思动海风。穷达他年如赋命,且陶真性一杯中。"
偶题,"俟时轻进固相妨,实行丹心仗彼苍。萧艾转肥兰蕙瘦,可能天亦妒馨香。"
秋题刘逸人林泉,"凉飙乱黄叶,迟客橘阴清。萝径封行迹,云门闭野情。零林秋露响,穿竹暮烟轻。莫恋幽栖地,怀安却败名。"
奉和鲁望寄南阳广文次韵,"春彩融融释冻塘,日精闲咽坐岩房。琼函静启从猿觑,金液初开与鹤尝。八会旧文多搭写,七真遗语剩思量。不知梦到为何处,红药满山烟月香。"
咏灯,"高在酒楼明锦幕,远随渔艇泊烟江。古来幽怨皆销骨,休向长门背雨窗。"
张郎中段员外初直翰林报寄长句,"秋空如练瑞云明,天上人间莫问程。丹凤词头供二妙,金銮殿角直三清。方瞻北极临星月,犹向南班滞姓名。启沃朝朝深禁里,香炉烟外是公卿。"
题翠微寺,"沿溪又涉巅,始喜入前轩。钟度鸟沈壑,殿扃云湿幡。凉泉堕众石,古木彻疏猿。月上僧阶近,斯游岂易言。"
和袭美春夕酒醒,"几年无事傍江湖,醉倒黄公旧酒垆。觉后不知明月上,满身花影倩人扶。"
又嘲杨文瓘,"武陵敬爱客,终宴不知疲。遣共浑王饮,错宴延陀儿。始被鸿胪识,终蒙御史知。精神既如此,长叹复何为。"
五君咏五首。苏许公瑰,"许公信国桢,克美具瞻情。百事资朝问,三章广世程。处高心不有,临节自为名。朱户传新戟,青松拱旧茔。凄凉丞相府,馀庆在玄成。"
客洛酬刘驾,"浮世总应相送老,共君偏更远行多。此回不似前回别,听尽离歌逐棹歌。"
花底,"紫萼扶千蕊,黄须照万花。忽疑行暮雨,何事入朝霞。恐是潘安县,堪留卫玠车。深知好颜色,莫作委泥沙。"
奉和张使君宴加朝散,"佐理星辰贵,分荣涣汗深。言从大夫后,用答圣人心。骑拥轩裳客,鸾惊翰墨林。停杯歌麦秀,秉烛醉棠阴。爽气凌秋笛,轻寒散暝砧。只应将四子,讲德谢知音。"
过乌公山寄钱起员外,"雨过青山猿叫时,愁人泪点石榴枝。无端王事还相系,肠断蒹葭君不知。"
资阳郡中咏怀,"腰章非达士,闭阁是潜夫。匣剑宁求试,笼禽但自拘。江清牛渚镇,酒熟步兵厨。唯此前贤意,风流似不孤。"
九日,"重阳寒寺满秋梧,客在南楼顾老夫。步蹇强登游藻井,发稀那更插茱萸。横空过雨千峰出,大野新霜万叶枯。更望尊中菊花酒,殷勤能得几回沽。"
美温尚书镇定兴元以诗寄贺,"旌旗入境犬无声,戮尽鲸鲵汉水清。从此世人开耳目,始知名将出书生。"
出塞曲,"万里平沙一聚尘,南飞羽檄北来人。传道五原烽火急,单于昨夜寇新秦。"
和贾员外戬见赠玉蕊花栽,"琼瑶一簇带花来,便断苍苔手自栽。喜见唐昌旧颜色,为君判病酌金罍。"
赠江州太平观道士,"落魄薛高士,年高无白髭。云中闲卧石,山里冷寻碑。夸我饮大酒,嫌人说小诗。不知甚么汉,一任辈流嗤。"
律师,"薝卜花红径草青,雪肤冰骨步轻轻。今朝暂到焚香处,只恐床前有虱声。"
寄高书记,"齐朝庆裔祖敖曹,麟角无双凤九毛。声价五侯争辟命,文章一代振风骚。醉琴自寄陶家意,梦枕谁听益郡刀。补衮应星曾奏举,北山南海孰为高?"
提封,"提封汉天下,万国尚同心。借问悬车守,何如俭德临。时征俊乂入,草窃犬羊侵。愿戒兵犹火,恩加四海深。"
相和歌辞。长门怨,"春风日日闭长门,摇荡春心自梦魂。若遣花开只笑妾,不如桃李正无言。"
松江亭携乐观渔宴宿,"朝从思益峰游后,晚到楞伽寺歇时。照水姿容虽已老,上山筋力未全衰。行逢禅客多相问,坐倚渔舟一自思,犹去悬车十五载,休官非早亦非迟。"
独愁,"闻道成都酒,无钱亦可求。不知将几斗,销得此来愁。"
赠秦系,"向风长啸戴纱巾,野鹤由来不可亲。明日东归变名姓,五湖烟水觅何人。"
奉和圣制温泉言志应制,"温谷媚新丰,骊山横半空。汤池薰水殿,翠木暖烟宫。起疾逾仙药,无私合圣功。始知尧舜德,心与万人同。"
题镜湖野老所居,"湖里寻君去,樵风往返吹。树喧巢鸟出,路细葑田移。沤苎成鱼网,枯根是酒卮。老年唯自适,生事任群儿。"
与崔校书静话言怀,"同年生在咸通里,事佛为儒趣尽高。我性已甘披祖衲,君心犹待脱蓝袍。霜髭晓几临铜镜,雪鬓寒疏落剃刀。出世朝天俱未得,不妨还往有风骚。"
归山招王逵,"日长原野静,杖策步幽巘。雉雊麦苗阴,蝶飞溪草晚。我生好闲放,此去殊未返。自是君不来,非关故山远。"
山雉,"五步一啄草,十步一饮水。适性遂其生,时哉山梁雉。梁上无罾缴,梁下无鹰鹯。雌雄与群雏,皆得终天年。嗟嗟笼下鸡,及彼池中雁。既有稻粱恩,必有牺牲患。"
赠学仙者,"采药层城远,寻师海路赊。玉壶横日月,金阙断烟霞。仙人何处在,道士未还家。谁知彭泽意,更觅步兵那。春酿煎松叶,秋杯浸菊花。相逢宁可醉,定不学丹砂。"
赋得芙蓉出水,"的皪舒芳艳,红姿映绿蘋。摇风开细浪,出沼媚清晨。翻影初迎日,流香暗袭人。独披千叶浅,不竞百花春。鱼戏参差动,龟游次第新。涉江如可采,从此免迷津。"
与歌者何戡,"二十馀年别帝京,重闻天乐不胜情。旧人唯有何戡在,更与殷勤唱渭城。"
蒲中霁后晚望,"河边霁色无人见,身带春风立岸头。浊水茫茫有何意,日斜还向古蒲州。"
寄陆补阙,"忽忆前年科第后,此时鸡鹤暂同群。秋风惆怅须吹散,鸡在中庭鹤在云。"
句,"迢迢牵牛星,杳在河之阳。粲粲黄姑女,耿耿遥相望。莺狂应有恨,蝶舞已无多。凝珠满露枝。游飏日已西,肃穆寒初至。九重开扇鹄,四牖炳灯鱼。忌觞无算酌。倾碗更为寿,深卮递酬宾。"
寄诸弟,"岁暮兵戈乱京国,帛书间道访存亡。还信忽从天上落,唯知彼此泪千行。"
秋末寄上桐江冯使君,"山东山色胜诸山,谢守清高不可攀。薄俗尽于言下泰,苦心唯到醉中闲。香凝锦帐抄书后,月转棠阴送客还。野客沾恩归未得,萧萧霜叶满柴关。"
送朴充侍御归海东,"天涯离二纪,阙下历三朝。涨海虽然阔,归帆不觉遥。惊波时失侣,举火夜相招。来往寻遗事,秦皇有断桥。"
伤裴录事丧子,"兰阶霜候早,松露穸台深。魄散珠胎没,芳销玉树沉。露文晞宿草,烟照惨平林。芝焚空叹息,流恨满籝金。"
怨妇,"净扫黄金阶,飞霜皎如雪。下帘弹箜篌,不忍见秋月。"
柳州寄丈人周韶州,"越绝孤城千万峰,空斋不语坐高舂。印文生绿经旬合,砚匣留尘尽日封。梅岭寒烟藏翡翠,桂江秋水露鰅鳙。丈人本自忘机事,为想年来憔悴容。"
长乐驿留别卢象裴总,"朝来已握手,宿别更伤心。灞水行人渡,商山驿路深。故情君且足,谪宦我难任。直道皆如此,谁能泪满襟。"
陈正字山居,"一叶闲飞斜照里,江南仲蔚在蓬蒿。天衢云险驽骀蹇,月桂风和梦想劳。绕枕泉声秋雨细,对门山色古屏高。此中即是神仙地,引手何妨一钓鳌。"
秋日早行,"上马萧萧襟袖凉,路穿禾黍绕宫墙。半山残月露华冷,一岸野风莲萼香。烟外驿楼红隐隐,渚边云树暗苍苍。行人自是心如火,兔走乌飞不觉长。"
认春戏呈冯少尹、李郎中、陈主簿,"认得春风先到处,西园南面水东头。柳初变后条犹重,花未开时枝已稠。闇助醉欢寻绿酒,潜添睡兴著红楼。知君未别阳和意,直待春深始拟游。"
三日岐王宅,"玉女贵妃生,嫛婗始发声。金盆浴未了,绷子绣初成。翡翠雕芳缛,真珠帖小缨。何时学健步,斗取落花轻。"
使至灊山,"碧坞烟霞昼未开,游人到处尽裴回。凭谁借问岩前叟,曾托吾皇一梦来。"
假摄池州留别东溪隐居,"一官仍是假,岂愿数离群。愁鬓看如雪,浮名认是云。暂辞南国隐,莫勒北山文。今后松溪月,还应梦见君。"
早行,"结束何妨早,将行四顾频。山前犹见月,陌上未逢人。远树动宿鸟,危桥怯病身。渐明恒自慰,应免复迷津。"
哭宝月三藏大禅师,"五峰习圣罢,乾竺化身归。帝子传真印,门人哭宝衣。一囊穷海没,三藏故园稀。无复天花落,悲风满铁围。"
"早春忆游思黯南庄,因寄长句","南庄胜处心常忆,借问轩车早晚游。美景难忘竹廊下,好风争奈柳桥头。冰消见水多于地,雪霁看山尽入楼。若待春深始同赏,莺残花落却堪愁。"
寄崔纯亮,"百川有馀水,大海无满波。器量各相悬,贤愚不同科。群辩有姿语,众欢无行歌。唯余洛阳子,郁郁恨常多。时读过秦篇,为君涕滂沱。"
中路寄喻凫先辈,"求名如未遂,白首亦难归。送我尊前酒,典君身上衣。寒芜随楚尽,落叶渡淮稀。莫叹干时晚,前心岂便非。"
七夕,"闺女求天女,更阑意未阑。玉庭开粉席,罗袖捧金盘。向月穿针易,临风整线难。不知谁得巧,明旦试相看。"
古塞曲,"进军飞狐北,穷寇势将变。日落沙尘昏,背河更一战。騂马黄金勒,雕弓白羽箭。射杀左贤王,归奏未央殿。欲言塞下事,天子不召见。东出咸阳门,哀哀泪如霰。"
早入荥阳界,"泛舟入荥泽,兹邑乃雄藩。河曲闾阎隘,川中烟火繁。因人见风俗,入境闻方言。秋野田畴盛,朝光市井喧。渔商波上客,鸡犬岸旁村。前路白云外,孤帆安可论。"
郊庙歌辞。享太庙乐章。大明舞,"五纪更运,三正递升。勋华既没,禹汤勃兴。神武命代,灵眷是膺。望云彰德,察纬告征。上纽天维,下安地轴。征师涿野,万国咸服。偃伯灵台,九官允穆。殊域委赆,怀生介福。大礼既饰,大乐已和。黑章扰囿,赤字浮河。功宣载籍,德被咏歌。克昌厥后,百禄是荷。"
湖阁晓晴寄呈从翁二首,"岭日开寒雾,湖光荡霁华。风乌摇径柳,水蝶恋幽花。蜀国地西极,吴门天一涯。轻舟栏下去,点点入湘霞。高秋凭远槛,万里看新晴。重雾披天急,千云触石轻。湖山四五点,湘雁两三声。遥想潘园里,琴尊兴转清。"
蓝田溪杂咏二十二首。竹屿,"幽鸟清涟上,兴来看不足。新篁压水低,昨夜鸳鸯宿。"
高闲上人,"座上辞安国,禅房恋沃州。道心黄叶老,诗思碧云秋。卷轴朝廷饯,书函内库收。陶欣入社叟,生怯论经俦。日色屏初揭,风声笔未休。长波溢海岸,大点出嵩丘。不绝羲之法,难穷智永流。殷勤一笺在,留著看银钩。"
温门山,"早入温门山,群峰乱如戟。崩崖欲相触,呀豁断行迹。脱屐寻浅流,定足畏欹石。路尽十里溪,地多千岁柏。洞门昼阴黑,深处惟石壁。似见丹砂光,亦闻钟乳滴。灵池出山底,沸水冲地脉。暖气成湿烟,濛濛窗中白。随僧入古寺,便是云外客。月出天气凉,夜钟山寂寂。"
送僧归山,"眼青禅帔赤,气岸出尘埃。霞外终须去,人间作么来?崖香泉吐乳,坞燥烧□雷。他日终相觅,山门何处开。"
奔问三峰寓止近墅,"半年奔走颇惊魂,来谒行宫泪眼昏。鸳鹭入朝同待漏,牛羊送日独归村。灞陵散失诗千首,太华凄凉酒一樽。兵革未休无异术,不知何以受君恩。"
同李舍人冬日集安乐公主山池,"尝闻天女贵,家即帝宫连。亭插宜春果,山冲太液泉。桥低乌鹊夜,台起凤凰年。故事犹如此,新图更可怜。紫岩妆阁透,青嶂妓楼悬。峰夺香炉巧,池偷明镜圆。梅花寒待雪,桂叶晚留烟。兴尽方投辖,金声还复传。"
营闲事,"自笑营闲事,从朝到日斜。浇畦引泉脉,扫径避兰芽。暖变墙衣色,晴催木笔花。桃根知酒渴,晚送一瓯茶。"
与郑锡游春,"东门垂柳长,回首独心伤。日暖临芳草,天晴忆故乡。映花莺上下,过水蝶悠飏。借问同行客,今朝泪几行。"
送二兄入蜀,"关山客子路,花柳帝王城。此中一分手,相顾怜无声。"
安德山池宴集,"平阳擅歌舞,金谷盛招携。何如兼往烈,会赏叶幽栖。已均朝野致,还欣物我齐。春晚花方落,兰深径渐迷。蒲新节尚短,荷小盖犹低。无劳拂长袖,直待夜乌啼。"
山花,"六出花开赤玉盘,当中红湿耐春寒。长安若在五侯宅,谁肯将钱买牡丹。"
送客,"故人洞庭去,杨柳春风生。相送河洲晚,苍茫别思盈。白蘋已堪把,绿芷复含荣。江南多桂树,归客赠生平。"
夜上受降城闻笛,"回乐峰前沙似雪,受降城下月如霜。不知何处吹芦管,一夜征人尽望乡。"
寄陆浑县尉李景先,"微俸还同请,唯君独自闲。地偏无驿路,药贱管仙山。月色生松里,泉声在石间。吟诗复饮酒,何事更相关。"
"泛江送魏十八仓曹还京,因寄岑中允参、范郎中季明","迟日深春水,轻舟送别筵。帝乡愁绪外,春色泪痕边。见酒须相忆,将诗莫浪传。若逢岑与范,为报各衰年。"
馆娃宫怀古,"艳骨已成兰麝土,宫墙依旧压层崖。弩台雨坏逢金镞,香径泥销露玉钗。砚沼只留溪鸟浴,屟廊空信野花埋。姑苏麋鹿真闲事,须为当时一怆怀。"
早发,"早雾浓于雨,田深黍稻低。出门鸡未唱,过客马频嘶。树色遥藏店,泉声暗傍畦。独吟三十里,城月尚如珪。"
题许子正处士新池,"坐爱风尘日已西,功成得与化工齐。巧分孤岛思何远,欲似五湖心易迷。渐有野禽来试水,又怜春草自侵堤。那堪更到芙蓉拆,晚夕香联桃李蹊。"
越中,"石城花暖鹧鸪飞,征客春帆秋不归。犹自保郎心似石,绫梭夜夜织寒衣。"
送王十五判官扶侍还黔中,"大家东征逐子回,风生洲渚锦帆开。青青竹笋迎船出,日日江鱼入馔来。离别不堪无限意,艰危深仗济时才。黔阳信使应稀少,莫怪频频劝酒杯。"
送广州周判官,"海郡雄蛮落,津亭壮越台。城隅百雉映,水曲万家开。里树桄榔出,时禽翡翠来。观风犹未尽,早晚使车回。"
春尽独游慈恩寺南池,"竹外池塘烟雨收,送春无伴亦迟留。秦城马上半年客,潘鬓水边今日愁。气变晚云红映阙,风含高树碧遮楼。杏园花落游人尽,独为圭峰一举头。"
寄刘蕡问疾,"年少病多应为酒,谁家将息过今春。赊来半夏重熏尽,投著山中旧主人。"
感别元帅尚父,"玉函瑶检下台司,记得当时捧领时。半壁龙蛇蟠造化,满筐山岳动神祇。疲牛舐犊心犹切,阴鹤鸣雏力已衰。稚子不才身抱疾,日窥贞迹泪双垂。"
芳树,"芳树已寥落,孤英尤可嘉。可怜团团叶,盖覆深深花。游蜂竞钻刺,斗雀亦纷拏。天生细碎物,不爱好光华。非无歼殄法,念尔有生涯。春雷一声发,惊燕亦惊蛇。清池养神蔡,已复长虾蟆。雨露贵平施,吾其春草芽。"
嘲武懿宗,"长弓短度箭,蜀马临阶骗。去贼七百里,隈墙独自战。忽然逢著贼,骑猪向南趣。"
柳,"动春何限叶,撼晓几多枝。解有相思否,应无不舞时。絮飞藏皓蝶,带弱露黄鹂。倾国宜通体,谁来独赏眉。"
寄考功王员外,"喜闻三字耗,闲客是陪游。白鸟闲疏索,青山日滞留。琴如高韵称,诗愧逸才酬。更勉匡君志,论思在献谋。"
送程尊师之晋陵,"栋间云出认行轩,郊外阴阴夏木繁。高道乍为张翰侣,使君兼是世龙孙。溪含句曲清连底,酒贳余杭渌满樽。莫见时危便乘兴,人来何处不桃源。"
江宁春夜裴使君席送萧员外,"花院日扶疏,江云自卷舒。主人熊轼任,归客雉门车。曙月稀星里,春烟紫禁馀。行看石头戍,记得是南徐。"
将巡郴永途中作,"行役留三楚,思归又一春。自疑冠下发,聊此镜中人。机息知名误,形衰恨道贫。空将旧泉石,长与梦相亲。"
村路菊花,"袅风惊未定,溪影晚来寒。不得重阳节,虚将满把看。神仙谁采掇,烟雨惜凋残。牧竖樵童看,应教爱尔难。"
于北平作,"翠野驻戎轩,卢龙转征旆。遥山丽如绮,长流萦似带。海气百重楼,岩松千丈盖。兹焉可游赏,何必襄城外。"
昔昔盐二十首。织锦窦家妻,"当年谁不羡,分作窦家妻。锦字行行苦,罗帏日日啼。岂知登陇远,只恨下机迷。直候阳关使,殷勤寄海西。"
渡桑干河,"南客岂曾谙塞北,年年唯见雁飞回。今朝忽渡桑干水,不似身来似梦来。"
秋日仙游观赠道士,"石图分帝宇,银牒洞灵宫。回丹萦岫空,复翠上岩栊。雾浓金灶静,云暗玉坛空。野花常捧露,山叶自吟风。林泉明月在,诗酒故人同。待余逢石髓,从尔命飞鸿。"
晚次湖口有怀,"霭然空水合,目极平江暮。南望天无涯,孤帆落何处。顷为衡湘客,颇见湖山趣。朝气和楚云,夕阳映江树。帝乡劳想望,万里心来去。白发生扁舟,沧波满归路。秋风今已至,日夜雁南度。木叶辞洞庭,纷纷落无数。"
经月岩山,"驱车过闽越,路出饶阳西。仙山翠如画,簇簇生虹蜺。群峰若侍从,众阜如婴提。岩峦互吞吐,岭岫相追携。中有月轮满,皎洁如圆珪。玉皇恣游览,到此神应迷。嫦娥曳霞帔,引我同攀跻。腾腾上天半,玉镜悬飞梯。瑶池何悄悄,鸾鹤烟中栖。回头望尘事,露下寒凄凄。"
题盘豆驿水馆后轩,"极目晴川展画屏,地从桃塞接蒲城。滩头鹭占清波立,原上人侵落照耕。去雁数行天际没,孤云一点净中生。冯轩尽日不回首,楚水吴山无限情。"
送元上人归稽亭,"重叠稽亭路,山僧归独行。远峰斜日影,本寺旧钟声。徒侣问新事,烟云怆别情。应夸乞食处,踏遍凤凰城。"
采桑,"采桑畏日高,不待春眠足。攀条有余态,那矜貌如玉。千金岂不赠,五马空踯躅。何以变真性,幽篁雪中绿。"
送李尚书镇滑州,"南徐报政入文昌,东郡须才别建章。视草名高同蜀客,拥旄年少胜荀郎。黄河一曲当城下,缇骑千重照路傍。自古相门还出相,如今人望在岩廊。"
赠王道者,"去寻长不出,门似绝人行。床下石苔满,屋头秋草生。学琴寒月短,写易晚窗明。唯到黄昏后,溪中闻磬声。"
贫居春怨,"贫居尽日冷风烟,独向檐床看雨眠。寂寞春风花落尽,满庭榆荚似秋天。"
郪中感怀,"顷年曾住此中来,今日重游事可哀。忆得几家欢宴处,家家家业尽成灰。"
江楼望归,"满眼云水色,月明楼上人。旅愁春入越,乡梦夜归秦。道路通荒服,田园隔虏尘。悠悠沧海畔,十载避黄巾。"
又题白鹭洲江鸥送陈君,"白鹭洲边江路斜,轻鸥接翼满平沙。吾徒来送远行客,停舟为尔长叹息。酒旗渔艇两无猜,月影芦花镇相得。离筵一曲怨复清,满座销魂鸟不惊。人生不及水禽乐,安用虚名上麟阁。同心携手今如此,金鼎丹砂何寂寞。天涯后会眇难期,从此又应添白髭。愿君不忘分飞处,长保翩翩洁白姿。"
赠荷花,"世间花叶不相伦,花入金盆叶作尘。惟有绿荷红菡萏,卷舒开合任天真。此花此叶常相映,翠减红衰愁杀人。"
上巳浮江宴韵得遥字,"上巳年光促,中川兴绪遥。绿齐山叶满,红泄片花销。泉声喧后涧,虹影照前桥。遽悲春望远,江路积波潮。"
高士咏。长沮桀溺,"贤哉彼沮溺,避世全其真。孔父栖栖者,征途方问津。行藏既异迹,语默岂同伦。耦耕长林下,甘与鸟雀群。"
伤张玖秀才,"铜梁剑阁几区区,十上探珠不见珠。卞玉影沈沙草暗,骅骝声断陇城孤。入关词客秋怀友,出户孀妻晓望夫。吴水楚山千万里,旅魂归到故乡无。"
镇州初归,"别来杨柳街头树,摆弄春风只欲飞。还有小园桃李在,留花不发待郎归。"
答张乌程,"莫道谪官无主人,秣陵才令日相亲。前溪更有忘忧处,荷叶田田间白蘋。"
送皇甫大夫赴浙东,"舟师分水国,汉将领秦官。麾下同心吏,军中□□端。吴门秋露湿,楚驿暮天寒。豪贵东山去,风流胜谢安。"
春园醉醒闲卧小斋,"酣醉送馀春,醒来恨更频。花残蜂蠹物,叶暗鸟欺人。帘闭高眠贵,斋空浩气新。从今北窗蝶,长是梦中身。"
七夕,"鸾扇斜分凤幄开,星桥横过鹊飞回。争将世上无期别,换得年年一度来。"
柳,"半烟半雨江桥畔,映杏映桃山路中。会得离人无限意,千丝万絮惹春风。"
山中问答,"问余何意栖碧山,笑而不答心自闲。桃花流水窅然去,别有天地非人间。"
尝黄醅新酎忆微之,"世间好物黄醅酒,天下闲人白侍郎。爱向卯时谋洽乐,亦曾酉日放粗狂。醉来枕麹贫如富,身后堆金有若亡。元九计程殊未到,瓮头一醆共谁尝。"
题衮州泗河中石床,"一片苔床水漱痕,何人清赏动乾坤。谪仙醉后云为态,野客吟时月作魂。光景不回波自远,风流难问石无言。迩来多少登临客,千载谁将胜事论。"
秋辞江南,"灞陵桥上路,难负一年期。积雨鸿来夜,重江客去时。劳生多故疾,渐老少新知。惆怅都堂内,无门雪滞遗。"
登金山寺,"古今斯岛绝,南北大江分。水阔吞沧海,亭高宿断云。返潮千涧落,啼鸟半空闻。皆是登临处,归航酒半醺。"
送杜顗赴润州幕,"少年才俊赴知音,丞相门栏不觉深。直道事人男子业,异乡加饭弟兄心。还须整理韦弦佩,莫独矜夸玳瑁簪。若去上元怀古去,谢安坟下与沉吟。"
自遣,"永拟东归把钓丝,将行忽起半心疑。青云道是不平地,还有平人上得时。"
夜中望仙观,"日暮衔花飞鸟还,月明溪上见青山。遥知玉女窗前树,不是仙人不得攀。"
同旻上人伤寿安傅少府,"生涯良浩浩,天命固谆谆。闻道神仙尉,怀德遂为邻。畴昔逢尧日,衣冠仕汉辰。交游纷若凤,词翰宛如麟。太息功黄绶,长思谒紫宸。金兰徒有契,玉树已埋尘。把臂虽无托,平生固亦亲。援琴一流涕,旧馆几沾巾。杳杳泉中夜,悠悠世上春。幽明长隔此,歌哭为何人。"
送杨发东归,"红花半落燕于飞,同客长安今独归。一纸乡书报兄弟,还家羞著别时衣。"
题玉真观李秘书院,"白云斜日影深松,玉宇瑶坛知几重。把酒题诗人散后,华阳洞里有疏钟。"
夏州崔常侍自少常亚列出领麾幢十韵,"帝命诗书将,登坛礼乐卿。三边要高枕,万里得长城。对客犹褒博,填门已旆旌。腰间五绶贵,天下一家荣。野水差新燕,芳郊哢夏莺。别风嘶玉勒,残日望金茎。榆塞孤烟媚,银川绿草明。戈矛虓虎士,弓箭落雕兵。魏绛言堪采,陈汤事偶成。若须垂竹帛,静胜是功名。"
送刘禹锡侍御出刺连州,"遐荒迢递五羊城,归兴浓消客里情。家近似忘山路险,土甘殊觉瘴烟轻。梅花清入罗浮梦,荔子红分广海程。此去定知偿隐趣,石田春雨读书耕。"
祭社宵兴灯前偶作,"城头传鼓角,灯下整衣冠。夜镜藏须白,秋泉漱齿寒。欲将闲送老,须著病辞官。更待年终后,支持归计看。"
和严给事闻唐昌观玉蕊花下有游仙二绝,"玉女来看玉蕊花,异香先引七香车。攀枝弄雪时回顾,惊怪人间日易斜。雪蕊琼丝满院春,衣轻步步不生尘。君平帘下徒相问,长伴吹箫别有人。"
咏史诗。广武山,"数罪楚师应夺气,底须多论破深艰。仓皇斗智成何语,遗笑当时广武山。"
哭贾岛,"秦楼吟苦夜,南望只悲君。一宦终遐徼,千山隔旅坟。恨声流蜀魄,冤气入湘云。无限风骚句,时来日夜闻。"
萧宅二三子赠答诗二十首。竹答客,"竹弟谢石兄,清风非所任。随分有萧瑟,实无坚重心。"
送宇文六,"花映垂杨汉水清,微风林里一枝轻。即今江北还如此,愁杀江南离别情。"
送鲍中丞赴太原,"分路引鸣驺,喧喧似陇头。暂移西掖望,全解北门忧。专幕临都护,分曹制督邮。积冰营不下,盛雪猎方休。白草连胡帐,黄云拥戍楼。今朝送旌旆,一减鲁儒羞。"
重九登滁城楼忆前岁九日归沣上赴崔都水及诸…凄然怀旧,"今日重九宴,去岁在京师。聊回出省步,一赴郊园期。嘉节始云迈,周辰已及兹。秋山满清景,当赏属乖离。凋散民里阔,摧翳众木衰。楼中一长啸,恻怆起凉飔。"
和韦兄春日南亭宴兄弟,"台阁升高位,园林隔旧乡。忽闻歌棣萼,还比报琼芳。门向宜春近,郊连御宿长。德星常有会,相望在文昌。"
送友人自荆襄归江东,"商洛转江濆,一杯聊送君。剑愁龙失伴,琴怨鹤离群。楚驿枕秋水,湘帆凌暮云。猿声断肠夜,应向雨中闻。"
闻鲁望游颜家林园病中有寄,"一夜韶姿著水光,谢家春草满池塘。细挑泉眼寻新脉,轻把花枝嗅宿香。蝶欲试飞犹护粉,莺初学啭尚羞簧。分明不得同君赏,尽日倾心羡索郎。"
次韵九华杜先辈重阳寄投宛陵丞相,"日下飞声彻不毛,酒醒时得广离骚。先生鬓为吟诗白,上相心因治国劳。千乘信回鱼榼重,九华秋迥凤巢高。强酬小谢重阳句,沙恨无金尽日淘。"
佚句,"那堪怀远路,犹自上高楼。"
灞东题司马郊园,"楚翁秦塞住,昔事李轻车。白社贫思橘,青门老仰瓜。读书三径草,沽酒一篱花。更欲寻芝朮,商山便寄家。"
赠郑仁规,"一石雄才独占难,应分二斗借人寰。澄心不出风骚外,落笔全归教化间。莲幕未来须更聘,桂枝才去即先攀。可怜丽句能飞动,荀宋精灵亦厚颜。"
湓城赠别,"楚岸青枫树,长随送远心。九江春水阔,三峡暮云深。气调桓伊笛,才华蔡琰琴。迢迢嫁湘汉,谁不重黄金。"
咏史诗。吴宫,"草长黄池千里余,归来宗庙已丘墟。出师不听忠臣谏,徒耻穷泉见子胥。"
依韵奉酬李迪,"柳下官资颜子居,闲情入骨若为除。诗成斩将奇难敌,酒熟封侯快未如。只见丝纶终日降,不知功业是谁书?而今共饮醇滋味,消得揶揄势利疏。"
宿五度溪仙人得道处,"五度溪上花,生根依两崖。二月寻片云,愿宿秦人家。上见悬崖崩,下见白水湍。仙人弹棋处,石上青萝盘。无处求玉童,翳翳唯林峦。前溪遇新月,聊取玉琴弹。"
清谿馆作,"指途清谿里,左右唯深林。云蔽望乡处,雨愁为客心。遇人多物役,听鸟时幽音。何必沧浪水,庶兹浣尘襟。"
送人宰邑,"官小任还重,命官难偶然。皇恩轻一邑,赤子病三年。瘦马稀餐粟,羸童不识钱。如君清苦节,到处有人传。"
湘夫人二首,"蛾眉对湘水,遥哭苍梧山。万乘既已殁,孤舟谁忍还。至今楚竹上,犹有泪痕斑。南有涔阳路,渺渺多新愁。桂酒神降时,回风江上秋。彩云忽无处,碧水空安流。"
赠徐希仁石砚别,"灵山一片不灵石,手斫成器心所惜。凤鸟不至池不成,蛟龙干蟠水空滴。青松火炼翠烟凝,寒竹风摇远天碧。今日赠君离别心,此中至浅造化深。用之可以过珪璧,弃置还为一片石。"
题虢州西楼,"错料一生事,蹉跎今白头。纵横皆失计,妻子也堪羞。明主虽然弃,丹心亦未休。愁来无去处,只上郡西楼。"
咏史诗。七里滩,"七里青滩映碧层,九天星象感严陵。钓鱼台上无丝竹,不是高人谁解登?"
郊庙歌辞。五郊乐章。舒和,"御征乘宫出郊甸,安歌率舞递将迎。自有云门符帝赏,犹持雷鼓答天成。"
八月十五夜看月,"亭亭千万里,三五复秋中。此夕光应绝,常时思不同。九霄微有露,四海静无风。惆怅逡巡别,谁能看碧空。"
望禁苑祥光,"佳气生天苑,葱茏几效祥。树遥三殿际,日映九城傍。山雾宁同色,卿云未可彰。眺汾疑鼎气,临渭想荣光。当并舂陵发,应开圣历长。微臣时一望,短羽欲飞翔。"
春日游北园寄韩侍郎,"灼灼春园晚色分,露珠千点映寒云。多情舞蝶穿花去,解语流莺隔水闻。冷酒杯中宜泛滟,暖风林下自氛氲。仙桃不肯全开拆,应借馀芳待使君。"
田鹤,"散下渚田中,隐见菰蒲里。哀鸣自相应,欲作凌风起。"
留题天竺、灵隐两寺,"在郡六百日,入山十二回。宿因月桂落,醉为海榴开。黄纸除书到,青宫诏命催。僧徒多怅望,宾从亦裴回。寺闇烟埋竹,林香雨落梅。别桥怜白石,辞洞恋青苔。渐出松间路,犹飞马上杯。谁教冷泉水,送我下山来。"
"夜闻江南人家赛神,因题即事","南方淫祀古风俗,楚妪解唱迎神曲。锵锵铜鼓芦叶深,寂寂琼筵江水绿。雨过风清洲渚闲,椒浆醉尽迎神还。帝女凌空下湘岸,番君隔浦向尧山。月隐回塘犹自舞,一门依倚神之祜。韩康灵药不复求,扁鹊医方曾莫睹。逐客临江空自悲,月明流水无已时。听此迎神送神曲,携觞欲吊屈原祠。"
丁巳重阳,"重阳未到已登临,探得黄花且独斟。客舍喜逢连日雨,家山似响隔河砧。乱来已失耕桑计,病后休论济活心。自贺逢时能自弃,归鞭唯拍马鞯吟。"
魏仓曹东堂柽树,"爱君双柽一树奇,千叶齐生万叶垂。长头拂石带烟雨,独立空山人莫知。攒青蓄翠阴满屋,紫穗红英曾断目。洛阳墨客游云间,若到麻源第三谷。"
吴苑思,"今人地藏古人骨,古人花为今人发。江南何处葬西施,谢豹空闻采香月。"
苦雨忆皇甫冉,"凉雨门巷深,穷居成习静。独吟愁霖雨,更使秋思永。疲痾苦昏垫,日夕开轩屏。草木森已悲,衾帱清且冷。如何游宦客,江海随泛梗。延首长相思,忧襟孰能整。"
陇头水,"借问陇头水,年年恨何事。全疑呜咽声,中有征人泪。自古无长策,况我非深智。何计谢潺湲,一宵空不寐。"
菊,"东篱摇落后,密艳被寒催。夹雨惊新拆,经霜忽尽开。野香盈客袖,禁蕊泛天杯。不共春兰并,悠扬远蝶来。"
羁卧山中,"卧壑迷时代,行歌任死生。红颜意气尽,白璧故交轻。涧户无人迹,山窗听鸟声。春色缘岩上,寒光入溜平。雪尽松帷暗,云开石路明。夜伴饥鼯宿,朝随驯雉行。度溪犹忆处,寻洞不知名。紫书常日阅,丹药几年成。扣钟鸣天鼓,烧香厌地精。倘遇浮丘鹤,飘飖凌太清。"
千秋节赐群臣镜,"瑞露垂花绶,寒冰澈宝轮。对兹台上月,聊以庆佳辰。"
邠州留别,"终岁山川路,生涯总几何。艰难为客惯,贫贱受恩多。暮角寒山色,秋风远水波。无人见惆怅,垂鞚入烟萝。"
萧史图歌,"霜绡数幅八月天,彩龙引凤堂堂然。小载萧仙穆公女,随仙上归玉京去。仙路迢遥烟几重,女衣清净云三素。胡髯毵珊云髻光,翠蕤皎洁琼华凉。露痕烟迹渍红貌,疑别秦宫初断肠。此天每在西北上,紫霄洞客晓烟望。"
赠故将军,"平生在边日,鞍马若星流。独出间千里,相知满九州。恃功凌主将,作气见王侯。谁道廉颇老,犹能报远雠。"
杏花,"上国昔相值,亭亭如欲言。异乡今暂赏,眽眽岂无恩。援少风多力,墙高月有痕。为含无限意,遂对不胜繁。仙子玉京路,主人金谷园。几时辞碧落,谁伴过黄昏。镜拂铅华腻,炉藏桂烬温。终应催竹叶,先拟咏桃根。莫学啼成血,从教梦寄魂。吴王采香径,失路入烟村。"
湖上闲居,"避影将息阴,自然知音稀。向来深林中,偶亦有所窥。飞鸟口衔食,引雏上高枝。高枝但各有,安知宜不宜。止止复何云,物情何自私。"
过李侍御宅,"不见承明客,愁闻长乐钟。马卿何早世,汉主欲登封。"
赠表弟黄校书辂,"产破身穷为学儒,我家诸表爱诗书。严陵虽说临溪隐,晏子还闻近市居。佳句丽偷红菡萏,吟窗冷落白蟾蜍。闲来共话无生理,今古悠悠事总虚。"
送姨弟裴均尉诸暨,"相悲得成长,同是外家恩。旧业废三亩,弱年成一门。城开山日早,吏散渚禽喧。东阁谬容止,予心君冀言。"
经古墓,"碑折松枯山火烧,夜台从闭不曾朝。那将逝者比流水,流水东流逢上潮。"
郊庙歌辞。享太庙乐章。懿宗室舞,"圣祚无疆,庆传乐章。金枝繁茂,玉叶延长。海渎常晏,波涛不扬。汪汪美化,垂范今王。"
冬日过故人任处士书斋,"神交尚投漆,虚室罢游兰。网积窗文乱,苔深履迹残。雪明书帐冷,水静墨池寒。独此琴台夜,流水为谁弹。"
秋过相思寺,"见说相思寺,今来似有期。瘴乡终有出,天意固难欺。昼雨先花岛,秋云挂戍旗。故人多在蜀,不去更何之。"
戏颜郎中猎,"忽闻射猎出军城,人著戎衣马带缨。倒把角弓呈一箭,满川狐兔当头行。"
黄草,"黄草峡西船不归,赤甲山下行人稀。秦中驿使无消息,蜀道兵戈有是非。万里秋风吹锦水,谁家别泪湿罗衣。莫愁剑阁终堪据,闻道松州已被围。"
赠常侍御,"安石在东山,无心济天下。一起振横流,功成复潇洒。大贤有卷舒,季叶轻风雅。匡复属何人,君为知音者。传闻武安将,气振长平瓦。燕赵期洗清,周秦保宗社。登朝若有言,为访南迁贾。"
黄葛篇,"黄葛生洛溪,黄花自绵幂。青烟蔓长条,缭绕几百尺。闺人费素手,采缉作絺绤。缝为绝国衣,远寄日南客。苍梧大火落,暑服莫轻掷。此物虽过时,是妾手中迹。"
明月山怀独孤崇鱼琢,"明月长在目,明月长在心。在心复在目,何得稀去寻。试望明月人,孟夏树蔽岑。想彼叹此怀,乐喧忘幽林。乡本北岳外,悔恨东夷深。愿缩地脉还,岂待天恩临。非不渴隐秀,却嫌他事侵。或云岳楼钟,来绕草堂吟。当从令尹后,再往步柏林。"
"玄都坛歌,寄元逸人","故人昔隐东蒙峰,已佩含景苍精龙。故人今居子午谷,独在阴崖结茅屋。屋前太古玄都坛,青石漠漠常风寒。子规夜啼山竹裂,王母昼下云旗翻。知君此计成长往,芝草琅玕日应长。铁锁高垂不可攀,致身福地何萧爽。"
广州朱长史座观妓,"歌舞须连夜,神仙莫放归。参差随暮雨,前路湿人衣。"
登鹳雀楼,"迥临飞鸟上,高出世尘间。天势围平野,河流入断山。"
惜暮景,"疏阴花不动,片景松梢度。夏日旧来长,佳游何易暮。"
送刘校书从军,"天将下三宫,星门召五戎。坐谋资庙略,飞檄伫文雄。赤土流星剑,乌号明月弓。秋阴生蜀道,杀气绕湟中。风雨何年别,琴尊此日同。离亭不可望,沟水自西东。"
野步,"城里无闲处,却寻城外行。田园经雨水,乡国忆桑耕。傍涧蕨薇老,隔村冈陇横。何穷此心兴,时复鹧鸪声。"
大梁从事居汜水,"前年帝里望行尘,记得仙家第四人。泉暖旧谙龙偃息,露寒初见鹤精神。歌声上榻梁园晚,梦绕残钟汜水春。知有箧中编集在,只应从此是经纶。"
友人亭松,"俯仰不能去,如逢旧友同。曾因春雪散,见在华山中。何处有明月,访君听远风。相将归未得,各占石岩东。"
赠参寥子,"白鹤飞天书,南荆访高士。五云在岘山,果得参寥子。肮脏辞故园,昂藏入君门。天子分玉帛,百官接话言。毫墨时洒落,探玄有奇作。著论穷天人,千春秘麟阁。长揖不受官,拂衣归林峦。余亦去金马,藤萝同所欢。相思在何处,桂树青云端。"
从军行,"海畔风吹冻泥裂,枯桐叶落枝梢折。横笛闻声不见人,红旗直上天山雪。"
初至郡界,"嘉陵江畔接荣川,两畔旌旗下濑船。郡印已分炎瘴地,朝衣犹惹御炉烟。莲塘小饮香随艇,月榭高吟水压天。锦字莫嫌归路远,华夷一统太平年。"
七夕看新妇隔巷停车,"隔巷遥停幰,非复为来迟。只言更尚浅,未是渡河时。"
汉南书事,"西师万众几时回,哀痛天书近已裁。文吏何曾重刀笔,将军犹自舞轮台。几时拓土成王道,从古穷兵是祸胎。陛下好生千万寿,玉楼长御白云杯。"
送客之潞府,"官柳青青匹马嘶,回风暮雨入铜鞮。佳期别在春山里,应是人参五叶齐。"
和李舍人直中书对月见寄,"名卿步月正淹留,上客裁诗怨别游。素魄近成班女扇,清光远似庾公楼。婵娟更称凭高望,皎洁能传自古愁。盈手入怀皆不见,阳春曲丽转难酬。"
山中五绝句。石上苔,"漠漠斑斑石上苔,幽芳静绿绝纤埃。路傍凡草荣遭遇,曾得七香车辗来。"
与吴侍御春游,"苍龙阙下陪骢马,紫阁峰头见白云。满眼流光随日度,今朝花落更纷纷。"
洞庭玩月,"洞庭湖上清秋月,月皎湖宽万顷霜。玉碗深沈潭底白,金杯细碎浪头光。寒惊乌鹊离巢噪,冷射蛟螭换窟藏。更忆瑶台逢此夜,水晶宫殿挹琼浆。"
早秋书怀,"高梧一叶坠凉天,宋玉悲秋泪洒然。霜拂楚山频见菊,雨零溪树忽无蝉。虚村暮角催残日,近寺归僧寄野泉。青鬓已缘多病镊,可堪风景促流年。"
寄暹上人,"闻罢城中讲,来安顶上禅。夜灯明石室,清磬出岩泉。欲访惭多事,相思恨隔年。终期息尘虑,接话虎溪边。"
北使还京作,"去年今日奉皇华,只为朝廷不为家。殿上一杯天子泣,门前双节国人嗟。龙荒冬往时时雪,兔苑春归处处花。上下一行如骨肉,几人身死掩风沙。"
闻开江宋相公申锡下世二首,"权门阴奏夺移才,馹骑如星堕峡来。晁氏有恩忠作祸,贾生无罪直为灾。贞魂误向崇山殁,冤气疑从汨水回。毕竟功成何处是,五湖云月一帆开。月落湘潭棹不喧,玉杯瑶瑟奠蘋蘩。谁能力制乘时鹤,自取机沉在槛猿。位极乾坤三事贵,谤兴华夏一夫冤。宵衣旰食明天子,日伏青蒲不敢言。"
凭何十一少府邕觅桤木栽,"草堂堑西无树林,非子谁复见幽心。饱闻桤木三年大,与致溪边十亩阴。"
蓝田刘明府携酌相过与皇甫郎中卯时同饮醉后赠之,"腊月九日暖寒客,卯时十分空腹杯。玄晏舞狂乌帽落,蓝田醉倒玉山颓。貌偷花色老暂去,歌蹋柳枝春暗来。不为刘家贤圣物,愁翁笑口大难开。"
早行,"歌哭俱在晓,行迈有期程。孤舟似昨日,闻见同一声。飞鸟数求食,潜鱼亦独惊。前王作网罟,设法害生成。碧藻非不茂,高帆终日征。干戈未揖让,崩迫开其情。"
夜过松江渡寄友人,"清露白云明月天,与君齐棹木兰船。南湖风雨一相失,夜泊横塘心渺然。"
处州月夜穆中丞席和主人,"羌竹繁弦银烛红,月光初出柳城东。忽见隐侯裁一咏,还须书向郡楼中。"
送张侍郎,"司徒东镇驰书谒,丞相西来走马迎。两府元臣今转密,一方逋寇不难平。"
早渡伊川见旧邻作,"鹍鸡鸣早霜,秋水寒旅涉。渔人昔邻舍,相见具舟楫。出浦兴未尽,向山心更惬。村落通白云,茅茨隐红叶。东皋满时稼,归客欣复业。"
路支使小池,"儿童戏穿凿,咫尺见津涯。藓岸和纤草,松泉溅浅沙。光含半床月,影入一枝花。到此无醒日,当时有习家。"
赋百舌鸟,"此禽轻巧少同伦,我听长疑舌满身。星未没河先报晓,柳犹粘雪便迎春。频嫌海燕巢难定,却讶林莺语不真。莫倚清风更多事,玉楼还有晏眠人。"
酬杨给事兼见赠台中,"子云推辨博,公理擅词雄。始自尚书省,旋闻给事中。言从温室秘,籍向琐闱通。顾我叨郎署,惭无草奏功。分曹八舍断,解袂五时空。宿昔陪馀论,平生赖击蒙。神仙应东掖,云雾限南宫。忽枉琼瑶赠,长歌兰渚风。"
"郡斋书怀寄江南白尹,兼简分司崔宾客","谩读图书三十车,年年为郡老天涯。一生不得文章力,百口空为饱暖家。绮季衣冠称鬓面,吴公政事副词华。还思谢病吟归去,同醉城东桃李花。"
晚秋同何秀才溪上,"闲步秋光思杳然,荷藜因共过林烟。期收野药寻幽路,欲采溪菱上小船。云吐晚阴藏霁岫,柳含余霭咽残蝉。倒尊尽日忘归处,山磬数声敲暝天。"
魏仓曹宅各赋一物得当轩石竹,"罗生殊众色,独为表华滋。虽杂蕙兰处,无争桃李时。同人趋府暇,落日后庭期。密叶散红点,灵条惊紫蕤。芳菲看不厌,采摘愿来兹。"
酬姚补阙南仲云溪馆中戏题随书见寄,"寺溪临使府,风景借仁祠。补衮周官贵,能名汉主思。卧云知独处,望月忆同时。忽枉缄中赠,琼瑶满手持。"
臼口阻风十日,"洪涛白浪塞江津,处处邅回事事迍。世上方为失途客,江头又作阻风人。鱼虾遇雨腥盈鼻,蚊蚋和烟痒满身。老大光阴能几日,等闲臼口坐经旬。"
过钟陵,"龙沙江尾抱钟陵,水郭村桥晚景澄。江对楚山千里月,郭连渔浦万家灯。省抛双旆辞荣宠,遽落丹霄起爱憎。惆怅旧游同草露,却思恩顾一沾膺。"
和张大夫秋日有怀呈院中诸公,"至公无暇日,高阁闭秋天。肘印拘王事,篱花思长年。绩成心不有,虑澹物犹牵。窃效泉鱼跃,因闻郢曲妍。"
访明公大德,"寸发如霜袒右肩,倚肩筇竹貌怡然。悬灯深屋夜分坐,移榻向阳斋后眠。刮膜且扬三毒论,摄心徐指二宗禅。清凉药分能知味,各自胸中有醴泉。"
铜雀台,"昔年分鼎地,今日望陵台。一旦雄图尽,千秋遗令开。绮罗君不见,歌舞妾空来。恩共漳河水,东流无重回。"
酬蜀国欧阳学士,"因缘刘表驻经行,又听西风堕叶声。鹤发不堪言此世,峨嵋空约在他生。已从禅祖参真性,敢向诗家认好名。深愧故人怜潦倒,每传仙语下南荆。"
奉和人日宴大明宫恩赐彩缕人胜应制,"日宇千门平旦开,天容万象列昭回。三阳候节金为胜,百福迎祥玉作杯。就暖风光偏著柳,辞寒雪影半藏梅。何幸得参词赋职,自怜终乏马卿才。"
春望寄王涔阳,"清明别后雨晴时,极浦空颦一望眉。湖畔春山烟点点,云中远树墨离离。依微水戍闻钲鼓,掩映沙村见酒旗。风暖草长愁自醉,行吟无处寄相思。"
己未岁冬捧宣头离下蔡,"诏下如春煦,巢南志不违。空将感恩泪,滴尽冒寒衣。覆载元容善,形骸果得归。无心惭季路,负米觐亲闱。"
寄聂尊师,"欲芟荆棘种交梨,指画城中日恐迟。安得紫青磨镜石,与君闲处看荣衰。"
夜从法王寺下归岳寺,"双刹夹虚空,缘云一径通。似从忉利下,如过剑门中。灯火光初合,笙歌曲未终。可怜狮子座,舁出净名翁。"
惜花,"白发今如此,红芳莫更催。预愁多日谢,翻怕十分开。点滴无时雨,荒凉满地苔。闲阶一杯酒,惟待故人来。"
泊秦淮,"烟笼寒水月笼沙,夜泊秦淮近酒家。商女不知亡国恨,隔江犹唱后庭花。"
荆棺峡谚,"九子不葬父,一女打荆棺。"
瀑布,"豁开青冥颠,写出万丈泉。如裁一条素,白日悬秋天。"
送崔明府赴青城,"清冬宾御出,蜀道翠微间。远雾开群壑,初阳照近关。霜潭浮紫菜,雪栈绕青山。当似遗民去,柴桑政自闲。"
梦亡友刘太白同游彰敬寺,"三千里外卧江州,十五年前哭老刘。昨夜梦中彰敬寺,死生魂魄暂同游。"
送魏尚书赴镇州行营,"河塞日駸駸,恩仇报尽深。伍员忠是节,陆绩孝为心。坐激书生愤,行歌壮士吟。惭非燕地客,不得受黄金。"
裴度语,"鸡猪鱼蒜,逢著则吃。生老病死,时至则行。"
和姚给事寓直之作,"清论满朝阳,高才拜夕郎。还从避马路,来接珥貂行。宠就黄扉日,威回白简霜。柏台迁鸟茂,兰署得人芳。禁静钟初彻,更疏漏渐长。晓河低武库,流火度文昌。寓直恩徽重,乘秋藻翰扬。暗投空欲报,下调不成章。"
雪,"屏翳驱云结夜阴,素花飘坠恶氛沈。色欺曹国麻衣浅,寒入荆王翠被深。天上明河银作水,海中仙树玉为林。日高独拥鹴裘卧,谁乞长安取酒金。"
哭司农苗主簿,"原头殡御绕新茔,原下行人望哭声。更想秋山连古木,唯应石上见君名。"
游城南十六首。赛神,"白布长衫紫领巾,差科未动是闲人。麦苗含穟桑生葚,共向田头乐社神。"
暮春戏赠吴端公,"年少英雄好丈夫,大家望拜执金吾。闲眠晓日听鶗鴂,笑倚春风仗辘轳。深院吹笙闻汉婢,静街调马任奚奴。牡丹花下帘钩外,独凭红肌捋虎须。"
边游录戍卒言,"二十属卢龙,三十防沙漠。平生爱功业,不觉从军恶。今来客鬓改,知学弯弓错。赤肉痛金疮,他人成卫霍。目断望君门,君门苦寥廓。"
送外甥范勉赴任常州长史兼觐省,"怜君展骥去,能解倚门愁。就养仍荣禄,还乡即昼游。橘花低客舍,莼菜绕归舟。与报垂纶叟,知吾世网留。"
巴水,"城下巴江水,春来似麹尘。软沙如渭曲,斜岸忆天津。影蘸新黄柳,香浮小白蘋。临流搔首坐,惆怅为何人。"
再谪夷陵题长乐寺,"当时谪宦向夷陵,愿得身闲便作僧。谁知渐渐因缘重,羞见长燃一盏灯。"
重伤小女子,"学人言语凭床行,嫩似花房脆似琼。才知恩爱迎三岁,未辨东西过一生。汝异下殇应杀礼,吾非上圣讵忘情。伤心自叹鸠巢拙,长堕春雏养不成。"
孔雀,"越鸟青春好颜色,晴轩入户看呫衣。一身金翠画不得,万里山川来者稀。丝竹惯听时独舞,楼台初上欲孤飞。刺桐花谢芳草歇,南国同巢应望归。"
送卫雄下第归同州,"不才先上第,词客却空还。边地行人少,平芜尽日闲。一蝉陂树里,众火陇云间。羡汝归茅屋,书窗见远山。"
鄂渚听杜别驾弹胡琴,"文姬留此曲,千载一知音。不解胡人语,空留楚客心。声随边草动,意入陇云深。何事长江上,萧萧出塞吟。"
蓟丘览古赠卢居士藏用七首。轩辕台,"北登蓟丘望,求古轩辕台。应龙已不见,牧马空黄埃。尚想广成子,遗迹白云隈。"
秋尽,"秋尽东行且未回,茅斋寄在少城隈。篱边老却陶潜菊,江上徒逢袁绍杯。雪岭独看西日落,剑门犹阻北人来。不辞万里长为客,怀抱何时得好开。"
过百牢关贻舟中者,"蜀国少平地,方思京洛间。远为千里客,来度百牢关。帆影清江水,铃声碧草山。不因名与利,尔我各应闲。"
送王六觐巢县叔父二首,"巢岸南分战鸟山,水云程尽到东关。弦歌自是君家事,莫怪今来一邑闲。长忆山阴旧会时,王家兄弟尽相随。老来放逐潇湘路,泪滴秋风引献之。"
同颜鲁公泛舟送皇甫侍御曾,"维舟若许暂从容,送过重江不厌重。霜简别来今始见,雪山归去又难逢。"
阙题,"婚礼知无贺,承家叹有辉。亲迎骥子跃,吉兆凤雏飞。温席开华扇,梁门换褧衣。遥思桃李日,应赋采蘋归。"
赠严四草屦,"轻微菅蒯将何用,容足偷安事颇同。日入信陵宾馆静,赠君闲步月明中。"
游烂柯山,"步步出尘氛,溪山别是春。坛边时过鹤,棋处寂无人。访古碑多缺,探幽路不真。翻疑归去晚,清世累移晨。"
六朝门。再呤,"空知勇锐不知兵,困兽孤军未可轻。安有长驱百馀万,身驰几旅欲先征。"
自讽,"本是沧洲把钓人,无端三署接清尘。从来不解长流涕,也渡湘漓作逐臣。"
再游韦曲山寺,"鹊岩烟断玉巢□,罨画春塘太白低。马踏翠开垂柳寺,人耕红破落花蹊。千年胜概咸原上,几代荒凉绣岭西。碧吐红芳旧行处,岂堪回首草萋萋。"
闺怨,"妾家五岭南,君戍三城北。雁来虽有书,衡阳越不得。别久情易料,岂在窥翰墨。塞上无烟花,宁思妾颜色。"
对花,"长与韶光暗有期,可怜蜂蝶却先知。谁家促席临低树,何处横钗戴小枝。丽日多情疑曲照,和风得路合偏吹。向人虽道浑无语,笑劝王孙到醉时。"
相和歌辞。从军行,"少年金紫就光辉,直指边城虎翼飞。一卷旌收千骑虏,万全身出百重围。黄云断塞寻鹰去,白草连天射雁归。白首汉廷刀笔吏,丈夫功业本相依。"
赠澧州高大夫司马霞寓,"前年牧锦城,马蹋血泥行。千里追戎首,三军许勇名。残兵疑鹤唳,空垒辩乌声。一误云中级,南游湘水清。"
菊花,"桓景登高事可寻,黄花开处绿畦深。消灾辟恶君须采,冷露寒霜我自禁。篱物早荣还早谢,涧松同德复同心。陶公岂是居贫者,剩有东篱万朵金。"
赠友人,"知向巫山逢日暮,轻袿玉佩暂淹留。晓随云雨归何处,还是襄王梦觉愁。"
郊庙歌辞。周郊祀乐章。福顺乐,"上天垂景贶,哲后举鸾觞。明德今方祚,邦家万世昌。"
洛阳道,"浮世若浮云,千回故复新。旋添青草冢,更有白头人。岁暮容将老,雪晴山欲春。行行车与马,不尽洛阳尘。"
暮秋迁客增思寄京华,"宋玉怨三秋,张衡复四愁。思乡雁北至,欲别水东流。倚树看黄叶,逢人诉白头。佳期不可失,落日自登楼。"
赠僧云栖,"麈尾与筇杖,几年离石坛。梵余林雪厚,棋罢岳钟残。开卷喜先悟,漱瓶知早寒。衡阳寺前雁,今日到长安。"
杂曲歌辞。生别离,"结发生别离,相思复相保。何知日已久,五变庭中草。眇眇天海途,悠悠吴江岛。但恐不出门,出门无远道。远道行既难,家贫衣服单。严风吹积雪,晨起鼻何酸。人生各有恋,岂不怀所安。分明天上日,生死誓同欢。"
送吴炼师归王屋,"玉阳峰下学长生,玉洞仙中已有名。独戴熊须冠暂出,唯将鹤尾扇同行。炼成云母休炊爨,已得雷公当吏兵。却到瑶坛上头宿,应闻空里步虚声。"
独游青龙寺,"春风入香刹,暇日独游衍。旷然莲花台,作礼月光面。乘兹第八识,出彼超二见。摆落区中缘,无边广弘愿。长廊朝雨毕,古木时禽啭。积翠暧遥原,杂英纷似霰。凤城腾日窟,龙首横天堰。蚁步避危阶,蝇飞响深殿。大通智胜佛,几劫道场现。"
幽独,"幽独起侵晨,山莺啼更早。门巷掩萧条,落花满芳草。烟和魂共远,春与人同老。默默又依依,凄然此怀抱。"
寄南游兄弟,"书来未报几时还,知在三湘五岭间。独立衡门秋水阔,寒鸦飞去日衔山。"
奉和幸大荐福寺,"宝地龙飞后,金身佛现时。千花开国界,万善累皇基。北阙承行幸,西园属住持。天衣拂旧石,王舍起新祠。刹凤迎雕辇,幡虹驻彩旗。洞沾小雨润,窃仰大风诗。"
送僧还南岳,"辞僧下水栅,因梦岳钟声。远路独归寺,几时重到城。风高寒叶落,雨绝夜堂清。自说深居后,邻州亦不行。"
宿九华化成寺庄,"佛寺孤庄千嶂间,我来诗境强相关。岩边树动猿下涧,云里锡鸣僧上山。松月影寒生碧落,石泉声乱喷潺湲。明朝更蹑层霄去,誓共烟霞到老闲。"
投所思,"憔悴长安何所为,旅魂穷命自相疑。满川碧嶂无归日,一榻红尘有泪时。雕琢只应劳郢匠,膏肓终恐误秦医。浮生七十今三十,从此凄惶未可知。"
送迁客二首,"得罪谁人送,来时不到家。白头无侍子,多病向天涯。莽苍凌江水,黄昏见塞花。如今贾谊赋,不漫说长沙。流人何处去,万里向江州。孤驿瘴烟重,行人巴草秋。上帆南去远,送雁北看愁。遍问炎方客,无人得白头。"
闻韩宾擢第归觐以诗美之兼贺韩十五曹长时韩牧永州,"零陵香草满郊坰,丹穴雏飞入翠屏。孝若归来成画赞,孟阳别后有山铭。兰陔旧地花才结,桂树新枝色更青。为报儒林丈人道,如今从此鬓星星。"
伤时,"常闻贫贱士之常,嗟尔富者莫相笑。男儿得路即荣名,邂逅失途成不调。古人结交而重义,今人结交而重利。劝人一种种桃李,种亦直须遍天地。一生不爱嘱人事,嘱即直须为生死。我亦不羡季伦富,我亦不笑原宪贫。有财有势即相识,无财无势同路人。因知世事皆如此,却向东溪卧白云。"
春,"漠漠烟花处处通,游人南北思无穷。林间鸟奏笙簧月,野外花含锦绣风。鸑抱云霞朝凤阙,鱼翻波浪化龙宫。此时谁羡神仙客,车马悠扬九陌中。"
萧宅二三子赠答诗二十首。蛱蝶请客,"粉末为四体,春风为生涯。愿得纷飞去,与君为眼花。"
静女吟,"艳女皆妒色,静女独检踪。任礼耻任妆,嫁德不嫁容。君子易求聘,小人难自从。此志谁与谅,琴弦幽韵重。"
寄常一上人,"雁塞五山临汗漫,云州一路出青冥。何因请住嘉祥寺,内史新修湖上亭。"
宿青龙寺故昙上人院,"年深宫院在,旧客自相逢。闭户临寒竹,无人有夜钟。降龙今已去,巢鹤竟何从。坐见繁星晓,凄凉识旧峰。"
寒江上望,"荒岸烧未死,白云痴不动。极目无人行,浪打取鱼笼。"
奉和刘祭酒伤白马,"镜点黄金眼,花开白雪騣。性柔君子德,足逸大王风。色照鸣珂静,声连喷玉雄。食场恩未尽,过隙命旋终。练影依云没,银鞍向月空。仍闻乐府唱,犹念代劳功。"
照影曲,"景阳妆罢琼窗暖,欲照澄明香步懒。桥上衣多抱彩云,金鳞不动春塘满。黄印额山轻为尘,翠鳞红稚俱含嚬。桃花百媚如欲语,曾为无双今两身。"
送灵武范司空,"上略在安边,吴钩结束鲜。三公临右地,七萃拥中坚。旧垒销烽火,新营辨井泉。伐谋师以律,贾勇士争先。塞迥晴看月,沙平远际天。荣薰知屈指,应在盛秋前。"
蜡烛,"仙漏迟迟出建章,宫帘不动透清光。金闱露白新裁诏,画阁春红正试妆。泪滴杯盘何所恨,烬飘兰麝暗和香。多情更有分明处,照得歌尘下燕梁。"
咏破帘,"已漏风声罢,绳持也不禁。一从经落后,无复有贞心。"
汉宫新宠,"位在嫔妃最上头,笑他长信女悲秋。日中月满可能久,花落色衰殊未忧。公主镜中争翠羽,君王袖底夺金钩。妾家兄弟知多少,恰要同时拜列侯。"
隰州新驿,"盛德已图形,胡为忽构兵。燎原虽自及,诛乱不无名。掷鼠须防误,连鸡莫惮惊。本期将系虏,末策但婴城。肘腋人情变,朝廷物论生。果闻荒谷缢,旋睹藁街烹。帝怒今方息,时危喜暂清。始终俱以此,天意甚分明。"
下第有感,"古人有遗言,天地如掌阔。我行三十载,青云路未达。尝闻读书者,所贵免征伐。谁知失意时,痛于刃伤骨。身如石上草,根蒂浅难活。人人皆爱春,我独愁花发。如何归故山,相携采薇蕨。"
杂曲歌辞。千里思,"凉州风月美,遥望居延路。泛泛下天云,青青缘塞树。燕山苏武上,海岛田横住。更是草生时,行人出门去。"
游钟山紫芝观,"系舟仙宅下,清磬落春风。雨数芝田长,云开石路重。古房清磴接,深殿紫烟浓。鹤驾何时去,游人自不逢。"
唐享太庙乐章。大成舞,"帝舞季历,龙圣生昌。后歌有蟜,胎炎孕黄。天地合德,日月齐光。肃雍孝享,祚我万方。"
孟融逸人,"孟君临水居,不食水中鱼。衣褐唯粗帛,筐箱只素书。树林幽鸟恋,世界此心疏。拟棹孤舟去,何峰又结庐。"
佚句,"天下传将舞马赋,门前迎得跨驴宾。"
醉别程秀才,"五度龙门点额回,却缘多艺复多才。贫泥客路黏难出,愁锁乡心掣不开。何必更游京国去,不如且入醉乡来。吴弦楚调潇湘弄,为我殷勤送一杯。"
早朝,"震维芳月季,宸极众星尊。珮玉朝三陛,鸣珂度九门。挈壶分早漏,伏槛耀初暾。北倚苍龙阙,西临紫凤垣。词庭草欲奏,温室树无言。鳞翰空为忝,长怀圣主恩。"
与伏牛长老偈二首,"不算菩提与阐提,惟应执著便生迷。无端指个清凉地,冻杀胡僧雪岭西。长绳不见系空虚,半偈传心亦未疏。推倒我山无一事,莫将文字缚真如。"
崔处士,"真人塞其内,夫子入于机。未肯投竿起,惟欢负米归。雪中东郭履,堂上老莱衣。读遍先贤传,如君事者稀。"
端午,"节分端午自谁言,万古传闻为屈原。堪笑楚江空渺渺,不能洗得直臣冤。"
醴陵道中,"别酒离亭十里强,半醒半醉引愁长。无端寂寂春山路,雪打溪梅狼藉香。"
秋闺,"征客向轮台,幽闺寂不开。音书秋雁断,机杼夜蛩催。虚幌风吹叶,闲阶露湿苔。自怜愁思影,常共月裴回。"
杂曲歌辞。鸣雁行,"朔风动地来,吹起沙上声。闺中有边思,玉箸此时横。莫怕儿女恨,主人烹不鸣。"
奉和袭美酒中十咏。酒旗,"摇摇倚青岸,远荡游人思。风欹翠竹杠,雨澹香醪字。才来隔烟见,已觉临江迟。大旆非不荣,其如有王事。"
咏兴五首。解印出公府,"解印出公府,斗薮尘土衣。百吏放尔散,双鹤随我归。归来履道宅,下马入柴扉。马嘶返旧枥,鹤舞还故池。鸡犬何忻忻,邻里亦依依。年颜老去日,生计胜前时。有帛御冬寒,有谷防岁饥。饱于东方朔,乐于荣启期。人生且如此,此外吾不知。"
送李十五,"怨别秦楚深,江中秋云起。天长杳无隔,月影在寒水。"
对赵颖歌,"人间几日变桑田,谁识神仙洞里天。短促虽知有殊异,且须欢醉在生前。"
新妆诗,"啼鸟惊眠罢,房栊乘晓开。凤钗金作缕,鸾镜玉为台。妆似临池出,人疑向月来。自怜终不见,欲去复裴回。"
望太华赠卢司仓,"行吏到西华,乃观三峰壮。削成元气中,杰出天河上。如有飞动色,不知青冥状。巨灵安在哉,厥迹犹可望。方此顾行旅,末由饬仙装。葱茏记星坛,明灭数云嶂。良友垂真契,宿心所微尚。敢投归山吟,霞径一相访。"
渭上题三首,"吕公荣达子陵归,万古烟波绕钓矶。桥上一通名利迹,至今江鸟背人飞。目极云霄思浩然,风帆一片水连天。轻桡便是东归路,不肯忘机作钓船。烟水何曾息世机,暂时相向亦依依。所嗟白首磻溪叟,一下渔舟更不归。"
赠李观,"谁言形影亲,灯灭影去身。谁言鱼水欢,水竭鱼枯鳞。昔为同恨客,今为独笑人。舍予在泥辙,飘迹上云津。卧木易成蠹,弃花难再春。何言对芳景,愁望极萧晨。埋剑谁识气,匣弦日生尘。愿君语高风,为余问苍旻。"
秋宵书事寄吴凭处士,"真性在方丈,寂寥无四邻。秋天月色正,清夜道心真。大梦观前事,浮名悟此身。不知庭树意,荣落感何人。"
相和歌辞。江南曲,"郎船安两桨,侬舸动双桡。扫黛开宫额,裁裙约楚腰。乖期方积思,临醉欲拼娇。莫以采菱唱,欲羡秦台箫。"
送郑谷先辈赴妆州辟命,"看花兴未休,已散曲江游。载笔离秦甸,从军过洛州。嵩云将雨去,汝水背城流。应念依门客,蒿莱满径秋。"
秋夕书事寄友人,"信断关河远,相思秋夜深。砌蛩声咽咽,檐月影沈沈。未遂青云志,那堪素发侵。吟余成不寐,彻曙四邻砧。"
射鱼曲,"思牢弩箭磨青石,绣额蛮渠三虎力。寻潮背日伺泅鳞,贝阙夜移鲸失色。纤纤粉簳馨香饵,绿鸭回塘养龙水。含冰汉语远于天,何由回作金盘死。"
杂曲歌辞。凉州词,"昨夜蕃兵报国仇,沙州都护破凉州。黄河九曲今归汉,塞外纵横战血流。"
题碧溪山禅老,"师步有云随,师情唯鹤知。萝迷收朮路,雪隔出溪时。竹狖窥沙井,岩禽停桧枝。由来傲卿相,卧稳答书迟。"
送仙客,"危言危行是男儿,倚伏相牵岂足悲。莫向汀洲时独立,悠悠斜日照江蓠。"
小松,"爪叶鳞条龙不盘,梳风幕翠一庭寒。莫言只是人长短,须作浮云向上看。"
题王家庄临水柳亭,"弱柳缘堤种,虚亭压水开。条疑逐风去,波欲上阶来。翠羽偷鱼入,红腰学舞回。春愁正无绪,争不尽残杯。"
喜李十一景信到,"何事相逢翻有泪,念君缘我到通州。留君剩住君须住,我不自由君自由。"
别佳人,"垄上流泉垄下分,断肠呜咽不堪闻。嫦娥一入月中去,巫峡千秋空白云。"
观邻老栽松,"虽过老人宅,不解老人心。何事残阳里,栽松欲待阴。"
怀张璪,"苔石苍苍临涧水,阴风袅袅动松枝。世间唯有张通会,流向衡阳那得知。"
夜闻邻管,"何事霜天月满空,鹂雏百啭向春风。邻家思妇更长短,杨柳如丝在管中。"
火蛾,"阳光不照临,积阴生此类。非无惜死心,奈有灭明意。妆穿粉焰焦,翅扑兰膏沸。为尔一伤嗟,自弃非天弃。"
送徐涣端公南归,"青衿离白社,朱绶始言归。此去应多羡,初心尽不违。江帆和日落,越鸟近乡飞。一路春风里,杨花雪满衣。"
程将军夫人挽诗,"琴瑟调双凤,和鸣不独飞。正歌春可乐,行泣露先晞。环珮声犹在,房栊梦不归。将军休沐日,谁劝著新衣。"
句,"崦合桃花水,窗鸣柳谷泉。"
赠升州王使君忠臣,"六代帝王国,三吴佳丽城。贤人当重寄,天子借高名。巨海一边静,长江万里清。应须救赵策,未肯弃侯嬴。"
中宗祀昊天乐章。雍和,"郊坛展敬,严配因心。孤竹箫管,空桑瑟琴。肃穆大礼,铿锵八音。恭惟上帝,希降灵歆。"
高士咏。陶征君,"吾重陶渊明,达生知止足。怡情在樽酒,此外无所欲。彭泽非我荣,折腰信为辱。归来北窗下,复采东篱菊。"
中酒,"南邻酒熟爱相招,蘸甲倾来绿满瓢。一醉不知三日事,任他童稚作渔樵。"
度东径岭,"又过雁门北,不胜南客悲。三边上岩见,双泪望乡垂。暮角云中戍,残阳天际旗。更看飞白羽,胡马在封陲。"
夏口送徐郎中归朝,"星象南宫远,风流上客稀。九重思晓奏,万里见春归。棹发空江响,城孤落日晖。离心与杨柳,临水更依依。"
送进士卢棨东归,"灞岸草萋萋,离觞我独携。流年俱老大,失意又东西。晓楚山云满,春吴水树低。到家梅雨歇,犹有子规啼。"
千叶桃花,"千叶桃花胜百花,孤荣春晚驻年华。若教避俗秦人见,知向河源旧侣夸。"
晦日浐水应制,"素浐接宸居,青门盛祓除。摘兰喧凤野,浮藻溢龙渠。苑蝶飞殊懒,宫莺啭不疏。星移天上入,歌舞向储胥。"
闻春鸟,"云晴春鸟满江村,还似长安旧日闻。红杏花前应笑我,我今憔悴亦羞君。"
春日与裴迪过新昌里访吕逸人不遇,"桃源一向绝风尘,柳市南头访隐沦。到门不敢题凡鸟,看竹何须问主人。城上青山如屋里,东家流水入西邻。闭户著书多岁月,种松皆老作龙鳞。"
寄郁上人,"此生修道浅,愁见未来身。谁为传真谛,唯应是上人。自悲年已长,渐觉事难亲。不向禅门去,他门无了因。"
七夕,"会合无由叹久违,一年一度是缘非。而予愿乞天孙巧,五色纫针补衮衣。"
山中五绝句。洞中蝙蝠,"千年鼠化白蝙蝠,黑洞深藏避网罗。远害全身诚得计,一生幽暗又如何。"
中年,"漠漠秦云淡淡天,新年景象入中年。情多最恨花无语,愁破方知酒有权。苔色满墙寻故第,雨声一夜忆春田。衰迟自喜添诗学,更把前题改数联。"
不寝,"到晓不成梦,思量堪白头。多无百年命,长有万般愁。世路应难尽,营生卒未休。莫言名与利,名利是身仇。"
隋堤词,"尝忆江都大业秋,曾随銮跸戏龙舟。伤心一觉兴亡梦,堤柳无情识世愁。"
有双鹤留在洛中忽见刘郎中依然鸣顾刘因为鹤叹…答之,"辞乡远隔华亭水,逐我来栖缑岭云。惭愧稻粱长不饱,未曾回眼向鸡群。荒草院中池水畔,衔恩不去又经春。见君惊喜双回顾,应为吟声似主人。"
塞外,"塞外偷儿塞内兵,圣君宵旰望升平。碧幢未作朝廷计,白梃犹驱妇女行。可使御戎无上策,只应忧国是虚声。汉王第宅秦田土,今日将军已自荣。"
下第退居二首,"年来还未上丹梯,且著渔蓑谢故溪。落尽梨花春又了,破篱残雨晚莺啼。未尝青杏出长安,豪士应疑怕牡丹。只有退耕耕不得,茫然村落水吹残。"
答太原从军杨员外送别,"君将海月珮,赠之光我行。见知言不浅,怀报意非轻。反照临岐思,中年未达情。河梁人送别,秋汉雁相鸣。衰柳摇边吹,寒云冒古城。西游还献赋,应许托平生。"
送严二擢第东归,"隳官就宾荐,时辈讵争先。盛业推儒行,高科独少年。迎秋见衰叶,馀照逐鸣蝉。旧里三峰下,开门古县前。"
云散,"云散天边落照和,关关春树鸟声多。刘伶避世唯沈醉,甯戚伤时亦浩歌。已恨岁华添皎镜,更悲人事逐颓波。青云自有鹓鸿待,莫说他山好薜萝。"
题金楼子后,"牙签万轴里红绡,王粲书同付火烧。不于祖龙留面目,遗篇那得到今朝。"
夜送赵纵,"赵氏连城璧,由来天下传。送君还旧府,明月满前川。"
郊居,"村前村后树,寓赏有余情。青麦路初断,紫花田未耕。雉声闻不到,山势望犹横。寂寞春风里,吟酣信马行。"
仙萼池亭侍宴应制,"步辇寻丹嶂,行宫在翠微。川长看鸟灭,谷转听猿稀。天磴扶阶迥,云泉透户飞。闲花开石竹,幽叶吐蔷薇。径狭难留骑,亭寒欲进衣。白龟来献寿,仙吹返彤闱。"
同司空文明过坚上人故院,"我与雷居士,平生事远公。无人知是旧,共到影堂中。"
三国门。王表,"王表闻声莫见身,吴中敬事甚君亲。是知邦国将亡灭,不听人臣听鬼神。"
送僧入庐山,"若到江州二林寺,遍游应未出云霞。庐山瀑布三千仞,画破青霄始落斜。"
寄湘中友人,"莫恋醉乡迷酒杯,流年长怕少年催。西陵水阔鱼难到,南回路遥书未回。匹马计程愁日尽,一蝉何事引秋来。相如已定题桥志,江上无由梦钓台。"
旅泊,"摇落江天里,飘零倚客舟。短篇才遣闷,小酿不供愁。沙雨潮痕细,林风月影稠。书空闲度日,深拥破貂裘。"
塞上曲,"极目望空阔,马羸程又赊。月生方见树,风定始无沙。楚水辞鱼窟,燕山到雁家。如斯名利役,争不老天涯。"
春词酬元微之,"黄莺啼时春日高,红芳发尽井边桃。美人手暖裁衣易,片片轻花落翦刀。"
宿报恩寺水阁,"寺锁双峰寂不开,幽人中夜独裴回。池文带月铺金簟,莲朵含风动玉杯。往往竹梢摇翡翠,时时杉子掷莓苔。可怜此际谁曾见,唯有支公尽看来。"
公子,"一盏新罗酒,凌晨恐易消。归应冲鼓半,去不待笙调。歌好惟愁和,香浓岂惜飘。春场铺艾帐,下马雉媒娇。"
司马长卿,"一自梁园失意回,无人知有掞天才。汉宫不锁陈皇后,谁肯量金买赋来。"
解闷,"人生都几日,一半是离忧。但有尊中物,从他万事休。"
题大梁临汴驿,"近日侯门不重才,莫将文艺拟为媒。相逢若要如胶漆,不是红妆即拨灰。"
河阴新城,"高城新筑压长川,虎踞龙盘气色全。五里似云根不动,一重如月晕长圆。河流暗与沟池合,山色遥将睥睨连。自有此来当汴口,武牢何用锁风烟。"
送李四校书,"朱丝写别鹤泠泠,诗满红笺月满庭。莫学楚狂隳姓字,知音还有子期听。"
送严大夫赴桂州,"岭头分界候,一半属湘潭。水驿门旗出,山恋洞主参。辟邪犀角重,解酒荔枝甘。莫叹京华远,安南更有南。"
送沈秀才下第东归,"曲言恶者谁,悦耳如弹丝。直言好者谁,刺耳如长锥。沈生才俊秀,心肠无邪欺。君子忌苟合,择交如求师。毁出疾夫口,腾入礼部闱。下第子不耻,遗才人耻之。东归家室远,掉辔时参差。浙云近吴见,汴柳接楚垂。明年春光别,回首不复疑。"
诗品二十四则。清奇,"娟娟群松,下有漪流。晴雪满汀,隔溪渔舟。可人如玉,步屟寻幽。载行载止,空碧悠悠。神出古异,淡不可收。如月之曙,如气之秋。"
送友人游东川,"食尽须分散,将行几愿留。春兼三月闰,人拟半年游。风俗同吴地,山川拥梓州。思君登栈道,猿啸始应愁。"
初秋莲塘归,"秋光净无迹,莲消锦云红。只有溪上山,还识扬舲翁。如何白蘋花,幽渚笑凉风。"
赠饶阳张司户燧,"朝饮苍梧泉,夕栖碧海烟。宁知鸾凤意,远托椅桐前。慕蔺岂曩古,攀嵇是当年。愧非黄石老,安识子房贤。功业嗟落日,容华弃徂川。一语已道意,三山期著鞭。蹉跎人间世,寥落壶中天。独见游物祖,探元穷化先。何当共携手,相与排冥筌。"
哭刘夫子,"近问南州客,云亡已数春。痛心曾受业,追服恨无亲。孀妇归乡里,书斋属四邻。不知经乱后,奠祭有何人。"
郊庙歌辞。享文敬太子庙乐章。迎俎酌献,"撰日瞻景,诚陈乐张。礼容秩秩,羽舞煌煌。肃将涤濯,祗荐芬芳。永锡繁祉,思深飨尝。"
金陵晚望,"曾伴浮云归晚翠,犹陪落日泛秋声。世间无限丹青手,一片伤心画不成。"
赠韦况,"我有心中事,不与韦三说。秋夜洛阳城,明月照张八。"
边城听角,"戍楼鸣画角,寒露滴金枪。细引云成阵,高催雁著行。唤回边将梦,吹薄晓蟾光。未遂终军志,何劳思故乡。"
奉使京西,"卢龙已复两河平,烽火楼边处处耕。何事书生走羸马,原州城下又添兵。"
酬江西卢端公蓝口阻风见寄之什,"又携刀笔泛膺舟,蓝口风高桂楫留。还似郢中歌一曲,夜来春雪照西楼。"
奉饯高尊师如贵道士传道箓毕归北海,"道隐不可见,灵书藏洞天。吾师四万劫,历世递相传。别杖留青竹,行歌蹑紫烟。离心无远近,长在玉京悬。"
宿新安江深渡馆寄郑州王使君,"霜飞十月中,摇落众山空。孤馆闭寒木,大江生夜风。赋诗忙有意,沈约在关东。"
寄羽林卢大夫将军,"将军直禁闱,绣服耀金羁。羽卫九天静,英豪四塞知。望云回朔雁,隔水射宫麋。旧国无归思,秋堂梦战时。门风荀氏敌,剑艺霍家推。计日旌旄下,萧萧万马随。"
送张五諲归宣城,"五湖千万里,况复五湖西。渔浦南陵郭,人家春谷谿。欲归江淼淼,未到草萋萋。忆想兰陵镇,可宜猿更啼。"
筹笔驿,"葛相终宜马革还,未开天意便开山。生欺仲达徒增气,死见王阳合厚颜。流运有功终是扰,阴符多术得非奸。当初若欲酬三顾,何不无为似有鳏。"
送单少府赴扶风,"少年趋盛府,颜色比花枝。范匄非童子,杨修岂小儿。叨陪丈人行,常恐阿戎欺。此去云霄近,看君逸足驰。"
宋中遇陈二,"常忝鲍叔义,所期王佐才。如何守苦节,独此无良媒。离别十年外,飘飖千里来。安知罢官后,惟见柴门开。穷巷隐东郭,高堂咏南陔。篱根长花草,井上生莓苔。伊昔望霄汉,于今倦蒿莱。男儿命未达,且尽手中杯。"
寄灵一律师,"梵书钞律千馀纸,净院焚香独受持。童子病来烟火绝,清泉漱口过斋时。"
郊庙歌辞。蜡百神乐章。舒和,"经纬两仪文化洽,削平方域武功成。瑶弦自乐乾坤泰,玉戚长欢区宇宁。"
酬于訢校书见贻,"能□得从军,清嬴□□□。绮罗徒满目,山水不离心。暂别愁花老,相思倚竹阴。家贫无以养,未可话抽簪。"
奉和幸大荐福寺,"香刹中天起,宸游满路辉。乘龙太子去,驾象法王归。殿饰金人影,窗摇玉女扉。稍迷新草木,遍识旧庭闱。水入禅心定,云从宝思飞。欲知皇劫远,初拂六铢衣。"
过庾信宅,"兰成追宋玉,旧宅偶词人。笔涌江山气,文骄云雨神。包胥非救楚,随会反留秦。独有东阳守,来嗟古树春。"
和汴州李相公勉人日喜春,"年来日日春光好,今日春光好更新。独献菜羹怜应节,遍传金胜喜逢人。烟添柳色看犹浅,鸟踏梅花落已频。东閤此时闻一曲,翻令和者不胜春。"
送友人下第归吴,"共惜年华未立名,路岐终日轸羁情。青春半是往来尽,白发多因离别生。楚岸帆开云树映,吴门月上水烟清。东归自有故山约,花落石床苔藓平。"
戴云山吟,"人间谩说上天梯,上万千回总是迷。曾似老人岩上坐,清风明月与心齐。戴云山顶白云齐,登顶方知世界低。异草奇花人不识,一池分作九条溪。"
送陈霸归闽,"凉风动行兴,含笑话临途。已得身名了,全忘客道孤。乡程过百越,帆影绕重湖。家在飞鸿外,音书可寄无。"
湖上夜饮,"郭外迎人月,湖边醒酒风。谁留使君饮,红烛在舟中。"
新安殷明府家乐方响,"葛溪铁片梨园调,耳底丁东十六声。彭泽主人怜妙乐,玉杯春暖许同倾。"
晓望白帝城盐山,"徐步移班杖,看山仰白头。翠深开断壁,红远结飞楼。日出清江望,暄和散旅愁。春城见松雪,始拟进归舟。"
咏架上鹰,"天边心胆架头身,欲拟飞腾未有因。万里碧霄终一去,不知谁是解绦人。"
集宿姚侍御宅怀永乐宰殷侍御,"石田虞芮接,种树白云阴。穴闭神踪古,河流禹凿深。樵人应满郭,仙鸟几巢林。此会偏相语,曾供雪夜吟。"
郊庙歌辞。太清宫乐章。冲和,"虚无结思,钟磬和音。歌以颂德,香以达心。礼殊祼鬯,义感昭临。灵车至止,庆垂愔愔。"
月,"池上与桥边,难忘复可怜。帘开最明夜,簟卷已凉天。流处水花急,吐时云叶鲜。姮娥无粉黛,只是逞婵娟。"
答李频秀才,"一年离九陌,壁上挂朝袍。物外诗情远,人间酒味高。思归知病长,失寝觉神劳。衰老无多思,因君把笔毫。"
得弟消息二首,"近有平阴信,遥怜舍弟存。侧身千里道,寄食一家村。烽举新酣战,啼垂旧血痕。不知临老日,招得几人魂。汝懦归无计,吾衰往未期。浪传乌鹊喜,深负鶺鴒诗。生理何颜面,忧端且岁时。两京三十口,虽在命如丝。"
晚泊盱眙,"广苇夹深流,萧萧到海秋。宿船横月浦,惊鸟绕霜洲。云湿淮南树,笳清泗水楼。徒悬乡国思,羁迹尚东游。"
寄贾驰先辈,"游子想万里,何必登高台。闻君燕女吟,如自蓟北来。长安高盖多,健马东西街。尽说蒿簪古,将钱买金钗。我祖西园事,言之独伤怀。如今数君子,如鸟无树栖。济水一入河,便与清流乖。闻君欲自持,勿使吾道低。"
晓泊汉阳渡,"落月临古渡,武昌城未开。残灯明市井,晓色辨楼台。云自苍梧去,水从嶓冢来。芳洲号鹦鹉,用记祢生才。"
静夜酬通上人问疾,"东林生早凉,高枕远公房。大士看心后,中宵清漏长。惊蝉出暗柳,微月隐回廊。何事沈痾久,舍毫问药王。"
十月一日,"有瘴非全歇,为冬亦不难。夜郎溪日暖,白帝峡风寒。蒸裹如千室,焦糟幸一柈。兹辰南国重,旧俗自相欢。"
灯影,"洛阳昼夜无车马,漫挂红纱满树头。见说平时灯影里,玄宗潜伴太真游。"
长门,"长门闭定不求生,烧却头花卸却筝。病卧玉窗秋雨下,遥闻别院唤人声。"
陇西行,"十里一走马,五里一扬鞭。都护军书至,匈奴围酒泉。关山正飞雪,烽戍断无烟。"
和李尚书命妓饯崔侍御,"谢安春渚饯袁宏,千里仁风一扇清。歌黛惨时方酩酊,不知公子重飞觥。"
寄贯休,"忆昔与吾师,山中静论时。总无方是法,难得始为诗。冻犬眠干叶,饥禽啄病梨。他年白莲社,犹许重相期。"
赠欢娘,"一束龙吟细竹枝,青娥擎在手中吹。当时纵使双成在,不得如伊是小时。"
送裴员外往江南,"公务江南远,留欢幕下荣。枫林缘楚塞,水驿到湓城。岸草知春晚,沙禽好夜惊。风帆几度泊,处处暮潮声。"
登首阳山谒夷齐庙,"古人已不见,乔木竟谁过。寂寞首阳山,白云空复多。苍苔归地骨,皓首采薇歌。毕命无怨色,成仁其若何。我来入遗庙,时候微清和。落日吊山鬼,回风吹女萝。石崖向西豁,引领望黄河。千里一飞鸟,孤光东逝波。驱车层城路,惆怅此岩阿。"
杨监又出画鹰十二扇,"近时冯绍正,能画鸷鸟样。明公出此图,无乃传其状。殊姿各独立,清绝心有向。疾禁千里马,气敌万人将。忆昔骊山宫,冬移含元仗。天寒大羽猎,此物神俱王。当时无凡材,百中皆用壮。粉墨形似间,识者一惆怅。干戈少暇日,真骨老崖嶂。为君除狡兔,会是翻鞲上。"
和元帅书记萧郎中观习水师,"元帅楼船出治兵,落星山外火旗明。千帆日助江陵势,万里风驰下濑声。杀气晓严波上鹢,凯歌遥骇海边鲸。仲宣一作从军咏,回顾儒衣自不平。"
月夜登王屋仙坛,"月临峰顶坛,气爽觉天宽。身去银河近,衣沾玉露寒。云中日已赤,山外夜初残。即此是仙境,惟愁再上难。"
送五经赵随登科授广德尉,"明经有清秩,当在石渠中。独往宣城郡,高斋谒谢公。寒原正芜漫,夕鸟自西东。秋日不堪别,凄凄多朔风。"
送李长吉之任东井,"江盘栈转虚,候吏拜行车。家世维城后,官资宰邑初。市饶黄犊卖,田蹑白云鉏。万里千山路,何因欲寄书。"
蝶,"粉蝶翩翩若有期,南园长是到春归。闲依柳带参差起,困傍桃花独自飞。潜被燕惊还散乱,偶因人逐入帘帏。晚来欲雨东风急,回看池塘影渐稀。"
南涧中题,"秋气集南涧,独游亭午时。回风一萧瑟,林影久参差。始至若有得,稍深遂忘疲。羁禽响幽谷,寒藻舞沦漪。去国魂已远,怀人泪空垂。孤生易为感,失路少所宜。索寞竟何事,徘徊只自知。谁为后来者,当与此心期。"
六朝门。简文帝,"救兵方至强抽军,与贼开城是简文。曲项琵琶催酒处,不图为乐向谁云。"
与李十一夜饮,"寒夜灯前赖酒壶,与君相对兴犹孤。忠州刺史应闲卧,江水猿声睡得无。"
及第后上主司王起,"三年竭力向春闱,塞断浮华众路岐。盛选栋梁非昔日,平均雨露及明时。登龙旧美无邪径,折桂新荣尽直枝。莫道只陪金马贵,相期更在凤凰池。"
小园,"由来巫峡水,本自楚人家。客病留因药,春深买为花。秋庭风落果,瀼岸雨颓沙。问俗营寒事,将诗待物华。"
玉真公主歌,"常言龙德本天仙,谁谓仙人每学仙。更道玄元指李日,多于王母种桃年。仙宫仙府有真仙,天宝天仙秘莫传。为问轩皇三百岁,何如大道一千年。"
旧居,"芳草又芳草,故人杨子家。青云容易散,白日等闲斜。皓质留残雪,香魂逐断霞。不知何处笛,一夜叫梅花。"
晨雨,"小雨晨光内,初来叶上闻。雾交才洒地,风逆旋随云。暂起柴荆色,轻沾鸟兽群。麝香山一半,亭午未全分。"
别李谱,"尊前路映暮尘红,池上琴横醉席风。今日别君如别鹤,声容长在楚弦中。"
钱塘赠武翊黄,"曾将心剑作戈矛,一战名场造化愁。花锦文章开四面,天人科第上三头。鸳鸿待侣飞清禁,山水缘情住外州。时伴庾公看海月,好吟诗断望潮楼。"
别诗二首,"无心独坐转黄庭,不逐时流入利名。救老只存真一气,修生长遣百神灵。朝朝炼液归琼垄,夜夜朝元养玉英。莫笑老人贫里乐,十年功满上三清。时人受气禀阴阳,均体乾坤寿命长。为重本宗能寿永,因轻元祖遂沦亡。三宫自有回流法,万物那无运用方。咫尺昆仑山上玉,几人知是药中王。"
春色满皇州,"何处年华好,皇州淑气匀。韶阳潜应律,草木暗迎春。柳变金堤畔,兰抽曲水滨。轻黄垂辇道,微绿映天津。丽景浮丹阙,晴光拥紫宸。不知幽远地,今日几枝新。"
咏省壁画鹤,"粉壁图仙鹤,昂藏真气多。鶱飞竟不去,当是恋恩波。"
送造微上人归淮南觐兄,"到家方坐夏,柳巷对兄禅。雨断芜城路,虹分建邺天。赴斋随野鹤,迎水上渔船。终拟归何处,三湘思渺然。"
经李白墓,"夜郎归未老,醉死此江边。葬阙官家礼,诗残乐府篇。游魂应到蜀,小碣岂旌贤。身没犹何罪,遗坟野火燃。"
再赴桂州先寄李大夫,"玷玉甘长弃,朱门喜再游。过因谗后重,恩合死前酬。养骥须怜瘦,栽松莫厌秋。今朝两行泪,一半血和流。"
和贾舍人早朝大明宫之作,"绛帻鸡人送晓筹,尚衣方进翠云裘。九天阊阖开宫殿,万国衣冠拜冕旒。日色才临仙掌动,香烟欲傍衮龙浮。朝罢须裁五色诏,佩声归向凤池头。"
唐大飨拜洛乐章。咸和,"坎泽祠容备举,坤坛祭典爰申。灵眷遥行秘躅,嘉贶荐委殊珍。肃礼恭禋载展,翘襟邈志逾殷。方期交际悬应,"
和张先辈见寄二首,"去国离群掷岁华,病容憔悴愧丹砂。溪连舍下衣长润,山带城边日易斜。几处垂钩依野岸,有时披褐到邻家。故人书札频相慰,谁道西京道路赊。清时沦放在山州,邛竹纱巾处处游。野日苍茫悲鵩舍,水风阴湿弊貂裘。鸡鸣候旦宁辞晦,松节凌霜几换秋。两首新诗千里道,感君情分独知丘。"
"冬夜宿司空曙野居,因寄酬赠","南北与山邻,蓬庵庇一身。繁霜疑有雪,荒草似无人。遂性在耕稼,所交唯贱贫。何掾张椽傲,每重德璋亲。"
唐封泰山乐章。豫和,"礼乐终,烟燎上。怀灵惠,结皇想。归风疾,回风爽。百神来,众神往。"
薄命妾,"君恩已断尽成空,追想娇欢恨莫穷。长为蕣花光晓日,谁知团扇送秋风。黄金买赋心徒切,清路飞尘信莫通。闲凭玉栏思旧事,几回春暮泣残红。"
和主司王起,"常将公道选群生,犹被春闱屈重名。文柄久持殊岁纪,恩门三启动寰瀛。云霄幸接鸳鸾盛,变化欣同草木荣。乍得阳和如细柳,参差长近亚夫营。"
送钱契明尊师归庐山,"瘦倚青竹杖,炉峰指欲归。霜黏行日屦,风暖到时衣。凭槛云还在,攀松鹤不飞。何曾有别恨,杨柳自依依。"
诗品二十四则。高古,"畸人乘真,手把芙蓉。泛彼浩劫,窅然空纵。月出东斗,好风相从。太华夜碧,人闻清钟。虚伫神素,脱然畦封。黄唐在独,落落玄宗。"
明皇祀圜丘乐章。寿和,"六变爰阕,八阶载虔。祐我皇祚,于万斯年。"
故洛阳城有感,"一片宫墙当道危,行人为尔去迟迟。筚圭苑里秋风后,平乐馆前斜日时。锢党岂能留汉鼎,清谈空解识胡儿。千烧万战坤灵死,惨惨终年鸟雀悲。"
秋夜山中赠别友人,"何处邀君话别情,寒山木落月华清。莫愁今夜无诗思,已听秋猿第一声。"
姑孰十咏。灵墟山,"丁令辞世人,拂衣向仙路。伏炼九丹成,方随五云去。松萝蔽幽洞,桃杏深隐处。不知曾化鹤,辽海归几度。"
系乐府十二首。古遗叹,"古昔有遗叹,所叹何所为。有国遗贤臣,万事为冤悲。所遗非遗望,所遗非可遗。所遗非遗用,所遗在遗之。嗟嗟山海客,全独竟何辞。心非膏濡类,安得无不遗。"
佚句,"船中江上景,晚泊早行时。"
夏日书依上人壁,"门外尘飞暑气浓,院中萧索似山中。最怜煮茗相留处,疏竹当轩一榻风。"
唐末五代人语,"及第不必读书,作官何须事业。"
"李定言自殿院衔命归阙,拜员外郎迁右史因寄","白笔南征变二毛,越山愁瘴海惊涛。才归龙尾含鸡舌,更立螭头运兔毫。阊阖欲开宫漏尽,冕旒初坐御香高。吴中旧侣君先贵,曾忆王祥与佩刀。"
陶使君挽歌二首,"太守今何在,行春去不归。筵空收管吹,郊迥俨骖騑。营外星才落,园中露已稀。伤心梁上燕,犹解向人飞。始忆花前宴,笙歌醉夕阳。那堪城外送,哀挽逐归艎。铃阁朝犹闭,风亭日已荒。唯余迁客泪,沾洒后池傍。"
隋宫,"御街多行客,行客悲春风。楚老几代人,种田炀帝宫。零落池台势,高低禾黍中。"
题丘山寺,"几代儒家业,何年佛寺碑。地平边海处,江出上山时。故国人长往,空门事可知。凄凉问禅客,身外即无为。"
蓝田溪与渔者宿,"独游屡忘归,况此隐沦处。濯发清泠泉,月明不能去。更怜垂纶叟,静若沙上鹭。一论白云心,千里沧洲趣。芦中夜火尽,浦口秋山曙。叹息分枝禽,何时更相遇。"
读田光传,"秦灭燕丹怨正深,古来豪客尽沾襟。荆卿不了真闲事,辜负田光一片心。"
种木槲花,"上苑年年占物华,飘零今日在天涯。只因长作龙城守,剩种庭前木槲花。"
送桂阳孝廉,"桂阳年少西入秦,数经甲科犹白身。即今江海一归客,他日云霄万里人。"
喜闲,"萧洒伊嵩下,优游黄绮间。未曾一日闷,已得六年闲。鱼鸟为徒侣,烟霞是往还。伴僧禅闭目,迎客笑开颜。兴发宵游寺,慵时昼掩关。夜来风月好,悔不宿香山。"
送深州吴司马归使幕,"东门送远客,车马正纷纷。旧识张京兆,新随刘领军。行骢看暮雨,归雁踏青云。一去丛台北,佳声几日闻。"
观祈雨,"桑条无叶土生烟,箫管迎龙水庙前。朱门几处看歌舞,犹恐春阴咽管弦。"
酒中十咏。酒城,"万仞峻为城,沈酣浸其俗。香侵井干过,味染濠波渌。朝倾逾百榼,暮压几千斛。吾将隶此中,但为阍者足。"
和乐天斋戒月满夜对道场偶怀咏,"常修清净去繁华,人识王城长者家。案上香烟铺贝叶,佛前灯焰透莲花。持斋已满招闲客,理曲先闻命小娃。明日若过方丈室,还应问为法来邪。"
邯郸冬至夜思家,"邯郸驿里逢冬至,抱膝灯前影伴身。想得家中夜深坐,还应说著远行人。"
送友人游蜀,"此心知者稀,欲别倍相依。无食拟同去,有家还未归。巴山开国远,剑道入天微。必恐临邛客,疑君学赋非。"
长安春感,"出京无计住京难,深入东风转索然。满眼有花寒食下,一家无信楚江边。此时晴景愁于雨,是处莺声苦却蝉。公道算来终达去,更从今日望明年。"
送翰林张司马南海勒碑,"冠冕通南极,文章落上台。诏从三殿去,碑到百蛮开。野馆浓花发,春帆细雨来。不知沧海上,天遣几时回。"
春日美新绿词,"前日萌芽小于粟,今朝草树色已足。天公不语能运为,驱遣羲和染新绿。"
闻贯休下世,"吾师诗匠者,真个碧云流。争得梁太子,重为文选楼。锦江新冢树,婺女旧山秋。欲去焚香礼,啼猿峡阻修。"
池上宿,"事事不求奢,长吟省叹嗟。无才堪世弃,有句向谁夸。老树呈秋色,空池浸月华。凉风白露夕,此境属诗家。"
宿龙潭寺,"夜上九潭谁是伴,云随飞盖月随杯。明年尚作三川守,此地兼将歌舞来。"
送赵二尚书彦昭北伐,"虏地河冰合,边城备此时。兵连紫塞路,将举白云司。提剑荣中贵,衔珠盛出师。日华光组练,风色焰旌旗。投笔尊前起,横戈马上辞。梅花吹别引,杨柳赋归诗。"
夏至日衡阳郡斋书怀,"一来江城守,七见江月圆。齿发将七十,乡关越三千。褰帷罕游观,闭閤多沉眠。新节还复至,故交尽相捐。何时羾阊阖,上诉高高天。"
将度故城湖阻风夜泊永阳戍,"行尽青溪日已蹉,云容山影水嵯峨。楼前归客怨清梦,楼上美人凝夜歌。独树高高风势急,平湖渺渺月明多。终期一艇载樵去,来往使帆凌白波。"
宴词,"长堤春水绿悠悠,畎入漳河一道流。莫听声声催去棹,桃溪浅处不胜舟。"
旅次灞亭,"闲琴开旅思,清夜有愁心。圆月正当户,微风犹在林。苍茫孤亭上,历乱多秋音。言念待明发,东山幽意深。"
佚句,"十字水中分岛屿,数重花外见楼台。"
史,"马记天官设,班图地里新。善谈方亹亹,青简见彬彬。方朔初闻汉,荆轲昔向秦。正辞堪载笔,终冀作良臣。"
访别韦隐居不值,"犬吠双岩碧树间,主人朝出半开关。汤师阁上留诗别,杜叟桥边载酒还。栎坞炭烟晴过岭,蓼村渔火夜移湾。故乡芜没兵戈后,凭向溪南买一山。"
赠采药叟,"老去唯将药裹行,无家无累一身轻。却教年少取书卷,小字灯前斗眼明。"
寄李干,"寻常自怪诗无味,虽被人吟不喜闻。见说与君同一格,数篇到火却休焚。"
东华观偃松,"半已化为石,有灵通碧湘。生逢尧雨露,老直汉风霜。月滴蟾心水,龙遗脑骨香。始于毫末后,曾见几兴亡。"
开元杂题七首。杂伎,"拜象驯犀角抵豪,星丸霜剑出花高。六宫争近乘舆望,珠翠三千拥赭袍。"
寄双泉大师师兄,"清泉流眼底,白道倚岩棱。后夜禅初入,前溪树折冰。南凉来的的,北魏去腾腾。敢把吾师意,密传门外僧。"
句,"五色惊彩凤,千里象骢威。"
君山怀古,"属车八十一,此地阻长风。千载威灵尽,赭山寒水中。"
题历山司徒右长史祖宅,"隳官长史籍,高步历山椒。丽句传黄绢,香名播宋朝。分能知止足,迹贵出尘嚣。松竹心长固,池台兴自饶。龙宫欣访旧,莺谷忝迁乔。从事叨承乏,铜章愧在腰。"
途中即事,"南征复北还,扰扰百年间。自笑红尘里,生涯不暂闲。"
酬进士秦颙若,"莺默平林燕别轩,相逢相笑话生前。低飞旅恨看霜叶,曲写归情向暮川。在野孤云终捧日,朝宗高浪本蒙泉。何劳怅望风雷便,且混鱼龙黩武年。"
送武进郑明府,"弦歌试宰日,城阙赏心违。北谢苍龙去,南随黄鹄飞。夏云海中出,吴山江上微。甿谣岂云远,从此庆缁衣。"
佚句,"高松飘雨雪,一室掩香灯。"
独酌,"独酌复独酌,满盏流霞色。身外皆虚名,酒中有全德。风清与月朗,对此情何极。"
送郑准赴举,"两河兵火后,西笑见吾曹。海静三山出,天空一鹗高。赁居槐拶屋,行卷雪埋袍。他日如相觅,栽桃近海涛。"
七夕赋咏成篇,"夙驾鸣鸾启阊阖,霓裳遥裔俨天津。五明霜纨开羽扇,百和香车动画轮。婉娈夜分能几许,靓妆冶服为谁新。片时欢娱自有极,已复长望隔年人。"
赠茅山高拾遗,"谏猎归来绮季歌,大茅峰影满秋波。山斋留客扫红叶,野艇送僧披绿莎。长覆旧图棋势尽,遍添新品药名多。云中黄鹄日千里,自宿自飞无网罗。"
夜宴安乐公主宅,"侯家主第一时新,上席华年不惜春。珠釭缀日那知夜,玉斝流霞畏底晨。"
大堤曲,"酒旗相望大堤头,堤下连樯堤上楼。日暮行人争渡急,桨声幽轧满中流。"
和裴相公傍水闲行绝句,"行寻春水坐看山,早出中书晚未还。为报野僧岩客道,偷闲气味胜长闲。"
旅泊,"霜月正高鹦鹉洲,美人清唱发红楼。乡心暗逐秋江水,直到吴山脚下流。"
后湖访古各赋一题得西邸,"南朝藩阃地,八友旧招寻。事往山光在,春晴草色深。曲池鱼自乐,丛桂鸟频吟。今日中兴运,犹怀翰墨林。"
送友尉蜀中,"故友汉中尉,请为西蜀吟。人家多种橘,风土爱弹琴。水向昆明阔,山通大夏深。理闲无别事,时寄一登临。"
木兰后池三咏。浮萍,"嫩似金脂飏似烟,多情浑欲拥红莲。明朝拟附南风信,寄与湘妃作翠钿。"
诏追赴都回寄零陵亲故,"每忆纤鳞游尺泽,翻愁弱羽上丹霄。岸傍古堠应无数,次第行看别路遥。"
奉宇文黄门融酒,"圣德垂甘露,天章下大风。又乘黄阁赏,愿作黑头公。"
早春思归有唱竹枝歌者坐中下泪,"渺渺春生楚水波,楚人齐唱竹枝歌。与君皆是思归客,拭泪看花奈老何。"
送卢管记仙客北伐,"羽檄西北飞,交城日夜围。庙堂盛征选,戎幕生光辉。雁行度函谷,马首向金微。湛湛山川暮,萧萧凉气稀。饯途予悯默,赴敌子英威。今日杨朱泪,无将洒铁衣。"
山鹊,"多惊本为好毛衣,只赖人怜始却归。众鸟自知颜色减,妒他偏向眼前飞。"
除夜作,"旅馆寒灯独不眠,客心何事转凄然。故乡今夜思千里,愁鬓明朝又一年。"
僻居秋思寄友人,"门巷秋归更寂寥,雨余闲砌委兰苗。梦回月夜虫吟壁,病起茅斋药满瓢。泽国旧游关远思,竹林前会负佳招。身名未立犹辛苦,何许流年晚鬓凋。"
奉和立春游苑迎春应制,"乘时迎气正璇衡,灞浐烟氛向晚清。剪绮裁红妙春色,宫梅殿柳识天情。瑶筐彩燕先呈端,金缕晨鸡未学鸣。圣泽阳和宜宴乐,年年捧日向东城。"
题北平沼,"桐柏真人曾此居,焚香厓下诵灵书。朝回时宴三山客,涧尽闲飞五色鱼。天柱一峰凝碧玉,神灯千点散红蕖。宝芝常在知谁得,好驾金蟾入太虚。"
亚父碎玉斗,"嬴女昔解网,楚王有遗躅。破关既定秦,碎首闻献玉。贞姿应刃散,清响因风续。匪徇切泥功,将明怀璧辱。莫量汉祖德,空受项君勖。事去见前心,千秋渭水绿。"
燕台二首,"燕台累黄金,上欲招儒雅。贵得贤士来,更下于隗者。自然乐毅徒,趋风走天下。何必驰凤书,旁求向林野。燕台高百尺,燕灭台亦平。一种是亡国,犹得礼贤名。何似章华畔,空余禾黍生。"
晦日宴刘值录事宅,"花落莺飞深院静,满堂宾客尽诗人。城中杯酒家家有,唯是君家酒送春。"
退宫人二首,"开元皇帝掌中怜,流落人间二十年。长说承天门上宴,百官楼下拾金钱。歌喉渐退出宫闱,泣话伶官上许归。犹说入时欢圣寿,内人初著五方衣。"
春游,"柳成金穗草如茵,载酒寻花共赏春。先入醉乡君莫问,十年风景在三秦。摇摇离绪不能持,满郡花开酒熟时。羞听黄莺求善友,强随绿柳展愁眉。隔云故国山千叠,傍水芳林锦万枝。圣主未容归北阙,且将勤俭抚南夷。"
"令狐相公见示河中杨少尹赠答,兼命继之","两首新诗百字余,朱弦玉磬韵难如。汉家丞相重征后,梁苑仁风一变初。四面诸侯瞻节制,八方通货溢河渠。自从却縠为元帅,大将归来尽把书。"
"从兄龙武将军没于边戍,过旧营宅作","前年都尉没边城,帐下何人领旧兵。徼外瘴烟沉鼓角,山前秋日照铭旌。笙歌却返乌衣巷,部曲皆还细柳营。今日园林过寒食,马蹄犹拟入门行。"
送彭开府往云中觐使君兄,"一门三代贵,非是主恩偏。破虏山铭在,承家剑艺全。夺旗貂帐侧,射虎雪林前。雁塞逢兄弟,云州发管弦。冻河光带日,枯草净无烟。儒者曾修武,因贻上将篇。"
"旅次沔阳,闻克复,而用师者穷兵黩武,因书简之","江上烟消汉水清,王师大破绿林兵。干戈用尽人成血,韩信空传壮士名。"
春风,"每岁东来助发生,舞空悠飏遍寰瀛。暗添芳草池塘色,远递高楼箫管声。帘透骊宫偏带恨,花催上苑剩多情。如何一瑞车书日,吹取青云道路平。"
抛球乐,"红拨一声飘,轻裘坠越绡。带翻金孔雀,香满绣蜂腰。少少抛分数,花枝正索饶。金蹙花球小,真珠绣带垂。几回冲蜡烛,千度入香怀。上客终须醉,觥盂且乱排。"
代梦得吟,"后来变化三分贵,同辈凋零太半无。世上争先从尽汝,人间斗在不如吾。竿头已到应难久,局势虽迟未必输。不见山苗与林叶,迎春先绿亦先枯。"
雪中听筝,"玉柱泠泠对寒雪,清商怨徵声何切。谁怜楚客向隅时,一片愁心与弦绝。"
东城水亭宴李侍御副使,"东门留客处,沽酒用钱刀。秋水床下急,斜晖林外高。金羁络騕褭,玉匣闭豪曹。去日随戎幕,东风见伯劳。"
题灵溪畅公墅,"境清僧格冷,新斩古林开。旧隐还如此,令人来又来。岚飞黏似雾,茶好碧于苔。但使心清净,从渠岁月催。"
送禀上人游越,"云泉谁不赏,独见尔情高。投石轻龙窟,临流笑鹭涛。折荷为片席,洒水净方袍。剡路逢禅侣,多应问我曹。"
寄永乐殷尧藩明府,"古县萧条秋景晚,昔年陶令亦如君。头巾漉酒临黄菊,手板支颐向白云。百里岂能容骥足,九霄终自别鸡群。相思不恨书来少,佳句多从阙下闻。"
春滞沅湘有怀山中,"沅湘春色还,风暖烟草绿。古之伤心人,于此肠断续。予非怀沙客,但美采菱曲。所愿归东山,寸心于此足。"
碧涧驿晓思,"香灯伴残梦,楚国在天涯。月落子规歇,满庭山杏花。"
长安退将,"塞晚冲沙损眼明,归来养病住秦京。上高楼阁看星坐,著白衣裳把剑行。常说老身思斗将,最悲无力制蕃营。翠眉红脸和回鹘,惆怅中原不用兵。"
夜宴太仆田卿宅,"故人九寺长,邀我此同欢。永夜开筵静,中年饮酒难。微风侵烛影,叠漏过林端。腊后分朝日,天明几刻残。"
奉酬袭美苦雨四声重寄三十二句。平去声,"乌蟾俱沈光,昼夜恨暗度。何当乘云螭,面见上帝诉。臣言阴云欺,诏用利剑付。回车诛群奸,自散万籁怒。"
十二月拜起居表回,"一章西奏拜仙曹,回马天津北望劳。寒水欲春冰彩薄,晓山初霁雪峰高。楼形向日攒飞凤,宫势凌波压抃鳌。空锁烟霞绝巡幸,周人谁识郁金袍。"
新秋,"始惊三伏尽,又遇立秋时。露彩朝还冷,云峰晚更奇。垄香禾半熟,原迥草微衰。幸好清光里,安仁谩起悲。"
江上寄隐者,"归舟不计程,江月屡亏盈。霭霭沧波路,悠悠离别情。蒹葭连水国,鼙鼓近梁城。却忆沿江叟,汀洲春草生。"
诣李侍郎,"文字元无底,功夫转到难。苦心三百首,暂请侍郎看。"
宿城南亡友别墅,"水流花落叹浮生,又伴游人宿杜城。还似昔年残梦里,透帘斜月独闻莺。"
别宜春赴举,"秋天草木正萧疏,西望秦关别旧居。筵上芳樽今日酒,箧中黄卷古人书。辞乡且伴衔芦雁,入海终为戴角鱼。长短九霄飞直上,不教毛羽落空虚。"
恨去年,"老去唯耽酒,春来不著家。去年来校晚,不见洛阳花。"
怀灞上游,"怅望东陵道,平生灞上游。春浓停野骑,夜宿敞云楼。离别人谁在,经过老自休。眼前今古意,江汉一归舟。"
赠梁将军,"曾经黑山虏,一剑出重围。年长穷书意,时清隐钓矶。高斋云外住,瘦马月中归。唯说乡心苦,春风雁北飞。"
阙下待传点呈诸同舍,"禁漏晨钟声欲绝,旌旗组绶影相交。殿含佳气当龙首,阁倚晴天见凤巢。山色葱笼丹槛外,霞光泛滟翠松梢。多惭再入金门籍,不敢为文学解嘲。"
栖霞山夜坐,"山头戒坛路,幽映雪岩侧。四面青石床,一峰苔藓色。松风静复起,月影开还黑。何独乘夜来,殊非昼所得。"
送人归南中,"有家谁不别,经乱独难寻。远路波涛恶,穷荒雨雾深。烧惊山象出,雷触海鳌沉。为问南迁客,何人在瘴林。"
秋日,"六眸龟北凉应早,三足乌南日正长。常记京关怨摇落,如今目断满林霜。"
赠隐者,"门前虽有径,绝向世间行。薙草因逢药,移花便得莺。甘贫原是道,苦学不为名。莫怪苍髭晚,无机任世情。"
寻简寂观瀑布,"蹑石欹危过急涧,攀崖迢递弄悬泉。犹将虎竹为身累,欲付归人绝世缘。"
醉中咏梅花,"十月清霜尚未寒,雪英重叠已如抟。还悲独咏东园里,老作南州刺史看。北客见皆惊节气,郡僚痴欲望杯盘。交亲罕至长安远,一醉如泥岂自欢。"
楼上,"天地空搔首,频抽白玉簪。皇舆三极北,身事五湖南。恋阙劳肝肺,论材愧杞楠。乱离难自救,终是老湘潭。"
纸帐,"几笑文园四壁空,避寒深入剡藤中。误悬谢守澄江练,自宿嫦娥白兔宫。几叠玉山开洞壑,半岩春雾结房栊。针罗截锦饶君侈,争及蒙茸暖避风。"
经慈州感谢郎中,"金声乃是古诗流,况有池塘春草俦。莫遣宣城独垂号,云山彼此谢公游。"
相和歌辞。子夜冬歌,"寂寥抱冬心,裁罗又絅絅。夜久频挑灯,霜寒剪刀冷。"
妻满月日相唁,"十月辛勤一月悲,今朝相见泪淋漓。狂风落尽莫惆怅,犹胜因花压折枝。"
路傍曲,"南山宿雨晴,春入凤凰城。处处闻弦管,无非送酒声。"
途中,"柳弱风长在,云轻雨易休。不劳芳草色,更惹夕阳愁。万里独归去,五陵无与游。春心渐伤尽,何处有高楼。"
送马秀才,"清貌不识睡,见来尝苦吟。风尘归省日,江海寄家心。与鹤期前岛,随僧过远林。相于竟何事,无语与知音。"
送上虞丞,"越郡佳山水,菁江接上虞。计程航一苇,试吏佐双凫。云壑窥仙籍,风谣验地图。因寻黄绢字,为我吊曹盱。"
饯韦兵曹,"征骖临野次,别袂惨江垂。川霁浮烟敛,山明落照移。鹰风凋晚叶,蝉露泣秋枝。亭皋分远望,延想间云涯。"
寒夜,"云冷江空岁暮时,竹阴梅影月参差。鸡催梦枕司晨早,更咽寒城报点迟。人事纷华潜动息,天心静默运推移。凭谁荡涤穷残候,入眼东风喜在期。"
新成安乐宫,"春色照兰宫,秦女坐窗中。柳叶来眉上,桃花落脸红。拂尘开扇匣,卷帐却熏笼。衫薄偏憎日,裙轻更畏风。"
晚行口号,"三川不可到,归路晚山稠。落雁浮寒水,饥乌集戍楼。市朝今日异,丧乱几时休。远愧梁江总,还家尚黑头。"
登楼寄王卿,"踏阁攀林恨不同,楚云沧海思无穷。数家砧杵秋山下,一郡荆榛寒雨中。"
马重绩占随卦繇辞,"南瞻析木,木不自续。虚而动之,动随其覆。"
陈。武帝蚌盘,"金翠丝黄略不舒,蚌盘清宴意何如?岂知三阁繁华日,解为君王妙破除。"
"感悟妄缘,题如上人壁","自从为騃童,直至作衰翁。所好随年异,为忙终日同。弄沙成佛塔,锵玉谒王宫。彼此皆儿戏,须臾即色空。有营非了义,无著是真宗。兼恐勤修道,犹应在妄中。"
酬留守牛相公宫城早秋寓言见寄,"晓月映宫树,秋光起天津。凉风稍动叶,宿露未生尘。星气尚芳丽,旷望感心神。挥毫成逸韵,开閤迟来宾。摆去将相印,渐为逍遥身。如招后房宴,却要白头人。"
佚句,"三月能辞千日醉,一生能得几回看。"
柳枝词,"大堤杨柳雨沈沈,万缕千条惹恨深。飞絮满天人去远,东风无力系春心。"
赠别北客,"君生游侠地,感激气何高。饮尽玉壶酒,赠留金错刀。雁关飞霰雪,鲸海落云涛。决去如征鸟,离心空自劳。"
和司门郎中陈彦,"衡门寂寂逢迎少,不见仙郎向五旬。莫问龙山前日事,菊花开却为闲人。"
不归,"河间尚征伐,汝骨在空城。从弟人皆有,终身恨不平。数金怜俊迈,总角爱聪明。面上三年土,春风草又生。"
同李著作纵题尘外上人院,"百缘唯有什公瓶,万法但看一字经。从遣鸟喧心不动,任教香醉境常冥。莲花天昼浮云卷,贝叶宫春好月停。禅伴欲邀何著作,空音宜向夜中听。"
湘江夜泛,"江流如箭月如弓,行尽三湘数夜中。无那子规知向蜀,一声声似怨春风。"
断僧通状,"上岁童子,二十受戒。君王不朝,父母不拜。口称贫道,有钱放债。量决十下,牒出东界。"
成都,"月晓已开花市合,江平偏见竹簰多。好教载取芳菲树,剩照岷天瑟瑟波。"
送郑尚书赴广州,"圣朝选将持符节,内使宣时百辟听。海北蛮夷来舞蹈,岭南封管送图经。白鹇飞绕迎官舫,红槿开当宴客亭。此处莫言多瘴疠,天边看取老人星。"
送韦秀才,"东人相见罢,秋草独归时。几日孙弘阁,当年谢脁诗。寒山叶落早,多雨路行迟。好忆金门步,功名自有期。"
潼关河亭,"重冈如抱岳如蹲,屈曲秦川势自尊。天地并功开帝宅,山河相湊束龙门。橹声呕轧中流渡,柳色微茫远岸村。满眼波涛终古事,年来惆怅与谁论。"
和李尹种葛,"弱质人皆弃,唯君手自栽。藟含霜后竹,香惹腊前梅。拟托凌云势,须凭接引材。清阴如可惜,黄鸟定飞来。"
早春独游曲江,"散职无羁束,羸骖少送迎。朝从直城出,春傍曲江行。风起池东暖,云开山北晴。冰销泉脉动,雪尽草芽生。露杏红初坼,烟杨绿未成。影迟新度雁,声涩欲啼莺。闲地心俱静,韶光眼共明。酒狂怜性逸,药效喜身轻。慵慢疏人事,幽栖逐野情。回看芸阁笑,不似有浮名。"
送卢郎中使君赴京,"三年期上国,万里自东溟。曲盖遵长道,油幢憩短亭。楚云山隐隐,淮雨草青青。康乐多新兴,题诗纪所经。"
清明宴司勋刘郎中别业,"田家复近臣,行乐不违亲。霁日园林好,清明烟火新。以文长会友,唯德自成邻。池照窗阴晚,杯香药味春。檐前花覆地,竹外鸟窥人。何必桃源里,深居作隐沦。"
长门怨,"弱体鸳鸯荐,啼妆翡翠衾。鸦鸣秋殿晓,人静禁门深。每忆椒房宠,那堪永巷阴。自惊罗带缓,非复旧来心。"
相和歌辞。长门怨,"月皎风冷冷,长门次掖庭。玉阶闻坠叶,罗幌见飞萤。清露凝珠缀,流尘下翠屏。妾心君未察,愁叹剧繁星。"
杂曲歌辞。少年行,"少年从出猎长杨,禁中新拜羽林郎。独到辇前射双虎,君王手赐黄金铛。日日斗鸡都市里,赢得宝刀重刻字。百里报仇夜出城,平明还在倡楼醉。遥闻虏到平陵下,不待诏书行上马。斩得名王献桂宫,封侯起第一日中。不为六郡良家子,百战始取边城功。"
白云溪,"山径入修篁,深林蔽日光。夏云生嶂远,瀑水引溪长。秀迹逢皆胜,清芬坐转凉。回看玉樽夕,归路赏前忘。"
寒食洛阳道,"路岐无乐处,时节倍思家。彩索飏轻吹,黄鹂啼落花。连乾驰宝马,历禄斗香车。行客胜回首,看看春日斜。"
哭费拾遗征君,"服儒师道旨,粝食卧中林。谁识先生事,无身是本心。空山流水远,故国白云深。日夕谁来哭,唯应猿鸟吟。"
观八骏图,"穆王八骏走不歇,海外去寻长日月。五云望断阿母宫,归来落得新白发。"
咏桃,"禁苑春晖丽,花蹊绮树妆。缀条深浅色,点露参差光。向日分千笑,迎风共一香。如何仙岭侧,独秀隐遥芳。"
赠李文通,"营当万胜冈头下,誓立千年不朽功。天子手擎新钺斧,谏官请赠李文通。"
江夏送友人,"雪点翠云裘,送君黄鹤楼。黄鹤振玉羽,西飞帝王州。凤无琅玕实,何以赠远游。裴回相顾影,泪下汉江流。"
李和鼎,"鵩鸟飞来庚子直,谪去日蚀辛卯年。由来枉死贤才事,消长相持势自然。"
秦中逢王处士,"万水东流去不回,先生独自负仙才。蕊宫横浪海边别,鹤翅驻云天上来。几处吹箫森羽卫,谁家残月下楼台。春风正好分琼液,乞取当时白玉杯。"
春入鲤湖,"到来峭壁白云齐,载酒春游渡九溪。铁嶂有楼霾欲堕,石门无锁路还迷。湖头鲤去轰雷在,树杪猿啼落日低。回首浮生真幻梦,何如斯地傍幽栖。"
秦中富人,"高高起华堂,区区引流水。粪土金玉珍,犹嫌未奢侈。陋巷满蓬蒿,谁知有颜子。"
读史,"亚父凄凉别楚营,天留三杰翼龙争。高才无主不能用,直道有时方始平。喜愠子文何颖悟,卷藏蘧瑗甚分明。须知饮啄繇天命,休问黄河早晚清。"
送郑谷归宜春,"无成归故国,上马亦高歌。况是飞鸣后,殊为喜庆多。暑销嵩岳雨,凉吹洞庭波。莫便闲吟去,须期接盛科。"
送深法师游南岳,"师在白云乡,名登善法堂。十方传句偈,八部会坛场。飞锡无定所,宝书留旧房。唯应衔果雁,相送至衡阳。"
玉泉道中作,"楚俗物候晚,孟冬才有霜。早农半华实,夕水含风凉。遐想云外寺,峰峦渺相望。松门接官路,泉脉连僧房。微露上弦月,暗焚初夜香。谷深烟壒净,山虚钟磬长。念此清境远,复忧尘事妨。行行即前路,勿滞分寸光。"
登峨眉山,"蜀国多仙山,峨眉邈难匹。周流试登览,绝怪安可息。青冥倚天开,彩错疑画出。泠然紫霞赏,果得锦囊术。云间吟琼箫,石上弄宝瑟。平生有微尚,欢笑自此毕。烟容如在颜,尘累忽相失。倘逢骑羊子,携手凌白日。"
泛溪,"疑与武陵通,青溪碧嶂中。水寒深见石,松晚静闻风。遁迹驱鸡吏,冥心失马翁。才应毕婚嫁,还此息微躬。"
宿蓬船,"夜来江雨宿蓬船,卧听淋铃不忍眠。却忆紫微情调逸,阻风中酒过年年。"
戏赠邵使君张郎,"少妇石榴裙,新妆白玉面。能迷张公子,不许时相见。"
又游仙诗一绝,"靖节先生几代孙,青娥曾接玉郎魂。春风流水还无赖,偷放桃花出洞门。"
奉陪侍中春日过武安君庙,"长裾间貔虎,遗庙盛攀登。白羽三千骑,红林一万层。元臣达幽契,祝史告明征。抚坐悲今古,瞻容感废兴。回风卷丛柏,骤雨湿诸陵。倏忽烟花霁,当营看月生。"
自适,"紫陌奔驰不暂停,送迎终日在郊坰。年来鬓畔未垂白,雨后江头且蹋青。浮蚁满杯难暂舍,贯珠一曲莫辞听。春风只有九十日,可合花前半日醒。"
"使往天平军马约与陈子昂新乡为期,及还而不相遇","入卫期之子,吁嗟不少留。情人去何处,淇水日悠悠。恒碣青云断,衡漳白露秋。知君心许国,不是爱封侯。"
相和歌辞。长门怨,"君王嫌妾妒,闭妾在长门。舞袖垂新宠,愁眉结旧恩。绿钱生履迹,红粉湿啼痕。羞被桃花笑,看春独不言。"
月,"桂轮秋半出东方,巢鹊惊飞夜未央。海上风云摇皓影,空中露气湿流光。斜临户牖通宵烛,回照阶墀到晓霜。庾亮恃才高更逸,方闻墨翰已成章。"
席上歌,"洞府深沈春日长,山花无主自芬芳。凭阑寂寂看明月,欲种桃花待阮郎。"
石窦泉,"吹沙复喷石,曲折仍圆旋。野客漱流时,杯粘落花片。"
曲江亭望慈恩寺杏园花发,"渚亭临净域,凭望一开轩。晚日分初地,东风发杏园。异香飘九陌,丽色映千门。照灼瑶华散,葳蕤玉露繁。未教游妓折,乍听早莺喧。谁复争桃李,含芳自不言。"
过洞庭,"帆挂狂风起,茫茫既往时。波涛如未息,舟楫亦堪疑。旅雁投孤岛,长天下四维。前程有平处,谁敢与心期。"
送陆侍御归淮南使府五韵,"江左重诗篇,陆生名久传。凤城来已熟,羊酪不嫌膻。归路芙蓉府,离堂玳瑁筵。泰山呈腊雪,隋柳布新年。曾忝扬州荐,因君达短笺。"
经安容先生旧居,"羽化留遗踪,千载踪难没。一泉岩下水,几度换明月。松老不改柯,龙久皆变骨。云雨有归时,鸡犬无还日。至今青山中,寂寞桃花发。"
中台五题。樗里子墓,"贤人骨已销,墓树几荣凋。正直魂如在,斋心愿一招。"
"东陂遇雨,率尔贻谢南池","田家春事起,丁壮就东陂。殷殷雷声作,森森雨足垂。海虹晴始见,河柳润初移。予意在耕凿,因君问土宜。"
历历,"历历开元事,分明在眼前。无端盗贼起,忽已岁时迁。巫峡西江外,秦城北斗边。为郎从白首,卧病数秋天。"
早春游慈恩南池,"山寺临池水,春愁望远生。蹋桥逢鹤起,寻竹值泉横。新柳丝犹短,轻蘋叶未成。还如虎溪上,日暮伴僧行。"
赋得行不由径,"邪径趋时捷,端心恶此名。长衢贵高步,大路自规行。且虑萦纡僻,将求坦荡情。讵同流俗好,方保立身贞。远迹如违险,修仁在履平。始知夫子道,从此得坚诚。"
梨花,"艳静如笼月,香寒未逐风。桃花徒照地,终被笑妖红。"
"皇甫郎中亲家翁赴任绛州,宴送出城赠别","慕贤入室交先定,结援通家好复成。新妇不嫌贫活计,娇孙同慰老心情。洛桥歌酒今朝散,绛路风烟几日行。欲识离群相恋意,为君扶病出都城。"
依韵酬常循州,"早年花县拜潘郎,寻忝飞鸣出桂堂。日走登天长似箭,人同红树岂经霜。帆分南浦知离别,驾在东州更可伤。公论一麾将塞诏,且随征令过潇湘。"
"咏主人壁上画鹤,寄乔主簿崔著作","古壁仙人画,丹青尚有文。独舞纷如雪,孤飞暧似云。自矜彩色重,宁忆故池群。江海联翩翼,长鸣谁复闻。"
宿秦生山斋,"衡巫路不同,结室在东峰。岁晚得支遁,夜寒逢戴颙。龛灯落叶寺,山雪隔林钟。行解无由发,曹溪欲施舂。"
朝拜元陵,"宫前石马对中峰,云里金铺闭几重。不见露盘迎晓日,唯闻木斧扣寒松。"
奉和圣制过温汤,"握图开万宇,属圣启千年。骊阜疏缇骑,惊鸿映彩旃。玉霜鸣凤野,金阵藻龙川。祥烟聚危岫,德水溢飞泉。停舆兴睿览,还举大风篇。"
同张惟送霍总,"春风箫管怨津楼,三奏行人醉不留。别后相思江上岸,落花飞处杜鹃愁。"
李夫人二首,"不望金舆到锦帷,人间乐极即须悲。若言要识愁中貌,也似君恩日日衰。招得香魂爵少翁,九华灯烛晓还空。汉王不及吴王乐,且与西施死处同。"
西塞山,"势从千里奔,直入江中断。岚横秋塞雄,地束惊流满。"
送杜秀才东游,"羁游年复长,去日值秋残。草出函关白,云藏野渡寒。鸿多霜雪重,山广道途难。心事何人识,斗牛应数看。"
中秋不见月,"风帘淅淅漏灯痕,一半秋光此夕分。天为素娥孀怨苦,并教西北起浮云。"
送王判官,"明月开三峡,花源出五溪。城池青壁里,烟火绿林西。不畏王程促,惟愁仙路迷。巴东下归棹,莫待夜猿啼。"
过华清宫,"春月夜啼鸦,宫帘隔御花。云生朱络暗,石断紫钱斜。玉碗盛残露,银灯点旧纱。蜀王无近信,泉上有芹芽。"
镊白,"白发太无情,朝朝镊又生。始因丝一缕,渐至雪千茎。不避佳人笑,唯惭稚子惊。新年过半百,犹叹未休兵。"
客亭,"秋窗犹曙色,落木更天风。日出寒山外,江流宿雾中。圣朝无弃物,老病已成翁。多少残生事,飘零似转蓬。"
送蒋尚书居守东都,"凤辇幸秦久,周人徯帝情。若非君敏德,谁镇洛阳城。前席命才彦,举朝推令名。纶言动北斗,职事守东京。郑履下天去,蘧轮满路声。出关秋树直,对阙远山明。肃肃保厘处,水流宫苑清。长安日西笑,朝夕衮衣迎。"
和白使君木兰花,"枝枝转势雕弓动,片片摇光玉剑斜。见说木兰征戍女,不知那作酒边花。"
韦蟾,"谢家离别正凄凉,少傅临岐赌佩囊。却忆短亭回首处,夜来烟雨满池塘。"
忆朝阳峰前居,"每忆闲眠处,朝阳最上峰。溪僧来自远,林路出无踪。败褐黏苔遍,新题出石重。霞光侵曙发,岚翠近秋浓。健羡机能破,安危道不逢。雪残猿到阁,庭午鹤离松。此地虚为别,人间久未容。何时无一事,却去养疏慵。"
感怀,"又见桐花发旧枝,一楼烟雨暮凄凄。凭阑惆怅人谁会,不觉潸然泪眼低。层城无复见娇姿,佳节缠哀不自持。空有当年旧烟月,芙蓉城上哭蛾眉。"
长乐驿谑李汤给事题名,"渭水秦川拂眼明,希仁何事寡诗情。只应学得虞姬婿,书字才能记姓名。"
故赵王属赠黄门侍郎上官公挽词,"暮归泉壤隔,朝发城池恋。汉畤结愁阴,秦陵下悲霰。駸駸百驷驰,悯悯群龙饯。石马徒自施,玉人终不见。"
题郑谷江畔桐斋,"客斋开别住,坐占绿江濆。流水非外物,闲云长属君。浮荣未可累,旷达若为群。风起高梧下,清弦日日闻。"
孙氏林亭,"池亭才有二三亩,风景胜于千万家。瑟瑟林排全巷竹,猩猩血染半园花。并床欹枕逢春尽,援笔持杯到日斜。丱角相知成白首,而今欢笑莫咨嗟。"
自河西归山二首,"一水悠悠一叶危,往来长恨阻归期。乡关不是无华表,自为多惊独上迟。水阔风惊去路危,孤舟欲上更迟迟。鹤群长扰三珠树,不借人间一只骑。"
同辛兖州巢父卢副端岳相思献酬…兼呈辛魏二院长杨长宁,"暮角发高城,情人坐中起。临觞不及醉,分散秋风里。虽有明日期,离心若千里。前欢反惆怅,后会还如此。焉得夜淹留,一回终宴喜。羁游复牵役,皆去重湖水。早晚泛归舟,吾从数君子。"
相和歌辞。铜雀台,"强歌强舞竟难胜,花落花开泪满缯。只合当年伴君死,免教憔悴望西陵。"
"京口怀洛阳旧居,兼寄广陵二三知己","川阔悲无梁,蔼然沧波夕。天涯一飞鸟,日暮南徐客。气混京口云,潮吞海门石。孤帆候风进,夜色带江白。一水阻佳期,相望空脉脉。那堪岁芳尽,更使春梦积。故国胡尘飞,远山楚云隔。家人想何在,庭草为谁碧。惆怅空伤情,沧浪有馀迹。严陵七里滩,携手同所适。"
鲁望悯承吉之孤为诗序邀予属和欲用予道振其孤…良友,"先生清骨葬烟霞,业破孤存孰为嗟。几箧诗编分贵位,一林石笋散豪家。儿过旧宅啼枫影,姬绕荒田泣稗花。唯我共君堪便戒,莫将文誉作生涯。"
偶题,"孔雀眠高阁,樱桃拂短檐。画明金冉冉,筝语玉纤纤。细雨无妨烛,轻寒不隔帘。欲将红锦段,因梦寄江淹。"
寄南岳诸道友,"南望衡阳积瘴开,去年曾踏雪游回。谩为楚客蹉跎过,却是边鸿的当来。乳窦孤明含海日,石桥危滑长春苔。终寻十八高人去,共坐苍崖养圣胎。"
登北固山亭,"海绕重山江抱城,隋家宫苑此分明。居人不觉三吴恨,却笑关河又战争。"
宫词二首,"金吾持戟护轩檐,天乐传教万姓瞻。楼上美人相倚看,红妆透出水晶帘。玉楼天半起笙歌,风送宫人笑语和。月影殿开闻晓漏,水晶帘卷近秋河。"
"正月十五夜闻京有灯,恨不得观","月色灯光满帝都,香车宝辇隘通衢。身闲不睹中兴盛,羞逐乡人赛紫姑。"
"宴郭校书,因之有别","彩服趋庭训,分交载酒过。芸香名早著,蓬转事仍多。苦战知机息,穷愁奈别何。云霄莫相待,年鬓已蹉跎。"
寄桐江隐者,"潮去潮来洲渚春,山花如绣草如茵。严陵台下桐江水,解钓鲈鱼能几人。"
送人南游,"南京路悄然,欹石漱流泉。远寺寒云外,扬帆暑雨前。雁行回晓岫,蜃色上湖田。更想清吟处,多同隐者眠。"
和陈洗马山庄新泉,"已开山馆待抽簪,更要岩泉欲洗心。常被松声迷细韵,忽流花片落高岑。便疏浅濑穿莎径,始有清光映竹林。何日煎茶酝香酒,沙边同听暝猿吟。"
题霍山秦尊师,"老鹤玄猿伴采芝,有时长叹独移时。翠娥红粉婵娟剑,杀尽世人人不知。"
送浙东德师侍御罢府西归,"孤云独鸟本无依,江海重逢故旧稀。杨柳渐疏芦苇白,可怜斜日送君归。"
送崔十二游天竺寺,"还闻天竺寺,梦想怀东越。每年海树霜,桂子落秋月。送君游此地,已属流芳歇。待我来岁行,相随浮溟渤。"
春日独酌二首,"东风扇淑气,水木荣春晖。白日照绿草,落花散且飞。孤云还空山,众鸟各已归。彼物皆有托,吾生独无依。对此石上月,长醉歌芳菲。我有紫霞想,缅怀沧洲间。思对一壶酒,澹然万事闲。横琴倚高松,把酒望远山。长空去鸟没,落日孤云还。但恐光景晚,宿昔成秋颜。"
送人入蜀,"何必闲吟蜀道难,知君心出嶮巇间。寻常秋泛江陵去,容易春浮锦水还。两面碧悬神女峡,几重青出丈人山。文君酒市逢初雪,满贳新沽洗旅颜。"
洋川,"华夷图上见洋川,知在青山绿水边。官闲最好游僧舍,江近应须买钓船。"
秋夜曲二首,"天清漏长霜泊泊,兰绿收荣桂膏涸。高楼云鬟弄婵娟,古瑟暗断秋风弦。玉关遥隔万里道,金刀不剪双泪泉。香囊火死香气少,向帷合眼何时晓。城乌作营啼野月,秦州少妇生离别。秋灯向壁掩洞房,良人此夜直明光。天河悠悠漏水长,南楼北斗两相当。"
题梁贤巽公房,"吴王庙侧有高房,帘影南轩日正长。吹苑野风桃叶碧,压畦春露菜花黄。悬灯向后惟冥默,凭案前头即渺茫。知有虎溪归梦切,寺门松折社僧亡。"
献浙东柳大夫,"属城甘雨几经春,圣主全分付越人。俗眼不知青琐贵,江头争看碧油新。"
"秋日夏口涉汉阳,献李相公","日望衡门处,心知汉水濆。偶乘青雀舫,还在白鸥群。间气生灵秀,先朝翼戴勋。藏弓身已退,焚藁事难闻。旧业成青草,全家寄白云。松萝长稚子,风景逐新文。山带寒城出,江依古岸分。楚歌悲远客,羌笛怨孤军。鼎罢调梅久,门看种药勤。十年犹去国,黄叶又纷纷。"
"陪韦尚书丈归履信宅,因赠韦氏兄弟","紫垣驺骑入华居,公子文衣护锦舆。眠阁书生复何事,也骑羸马从尚书。"
赠吴生,"露下瑶簪湿,云生石室寒。星坛鸾鹤舞,丹灶虎龙蟠。"
道中,"出门嗟世路,何日朴风归。是处太行险,□□应解飞。主人厚薄礼,客子新故衣。所以浇浮态,多令行者违。"
出塞词,"金带连环束战袍,马头冲雪度临洮。卷旗夜劫单于帐,乱斫胡儿缺宝刀。"
褒城驿二首,"容州诗句在褒城,几度经过眼暂明。今日重看满衫泪,可怜名字已前生。忆昔万株梨映竹,遇逢黄令醉残春。梨枯竹尽黄令死,今日再来衰病身。"
同徐城季明府游重光寺题晃师壁,"野寺僧房远,陶潜引客来。鸟喧残果落,兰败几花开。真性知无住,微言欲望回。竹风清磬晚,归策步苍苔。"
折杨柳,"朝朝送别泣花钿,折尽春风杨柳烟。愿得西山无树木,免教人作泪悬悬。"
梁郊祀乐章。庆平,"天命降鉴,帝德惟馨。享祀不忒,礼容孔明。奠璧布币,荐纯献精。神祐以答,敷锡永宁。"
送刘十五之郡,"平明江雾寒,客马江上发。扁舟事洛阳,窅窅含楚月。"
别山僧,"何处名僧到水西,乘舟弄月宿泾溪。平明别我上山去,手携金策踏云梯。腾身转觉三天近,举足回看万岭低。谑浪肯居支遁下,风流还与远公齐。此度别离何日见,相思一夜暝猿啼。"
句,"稚子新能编笋笠,山妻旧解补荷衣。秋山隔岸清猿叫,湖水当门白鸟飞。"
中秋月,"空碧无云露湿衣,群星光外涌清规。东楼莫碍渐高势,四海待看当午时。还许分明吟皓魄,肯教幽暗取丹枝。可怜半夜婵娟影,正对五侯残酒池。"
送陆擢,"圣代多才俊,陆生何考槃。南山高松树,不合空摧残。九月湖上别,北风秋雨寒。殷勤叹孤凤,早食金琅玕。"
咏扇,"为发凉飙满玉堂,每亲襟袖便难忘。霜浓雪暗知何在,道契时来忽自扬。曾伴一樽临小槛,几遮残日过回廊。汉宫如有秋风起,谁信班姬泪数行。"
答孟郊,"规模背时利,文字觑天巧。人皆余酒肉,子独不得饱。才春思已乱,始秋悲又搅。朝餐动及午,夜讽恒至卯。名声暂膻腥,肠肚镇煎煼。古心虽自鞭,世路终难拗。弱拒喜张臂,猛拿闲缩爪。见倒谁肯扶,从嗔我须咬。"
夜蝉,"翠竹高梧夹后溪,劲风危露雨凄凄。那知北牖残灯暗,又送西楼片月低。清夜更长应未已,远烟寻断莫频嘶。羁人此夕如三岁,不整寒衾待曙鸡。"
送淮阴丁明府,"之官未入境,已有爱人心。遣吏回中路,停舟对远林。岛声淮浪静,雨色稻苗深。暇日公门掩,唯应伴客吟。"
酬微之,"满帙填箱唱和诗,少年为戏老成悲。声声丽曲敲寒玉,句句妍辞缀色丝。吟玩独当明月夜,伤嗟同是白头时。由来才命相磨折,天遣无儿欲怨谁。"
题金吾郭将军石洑茅堂,"云戟曙沈沈,轩墀清且深。家传成栋美,尧宠结茅心。玉佩多依石,油幢亦在林。炉香诸洞暖,殿影众山阴。草奏风生笔,筵开雪满琴。客从龙阙至,僧自虎溪寻。潇洒延清赏,周流会素襟。终朝惜尘步,一醉见华簪。"
"与崔二十一游镜湖,寄包、贺二公","试览镜湖物,中流到底清。不知鲈鱼味,但识鸥鸟情。帆得樵风送,春逢谷雨晴。将探夏禹穴,稍背越王城。府掾有包子,文章推贺生。沧浪醉后唱,因此寄同声。"
溪晚凉,"白狐向月号山风,秋寒扫云留碧空。玉烟青湿白如幢,银湾晓转流天东。溪汀眠鹭梦征鸿,轻涟不语细游溶。层岫回岑复叠龙,苦篁对客吟歌筒。"
送胡澳下第归蒲津,"无媒甘下飞,君子尚麻衣。岁月终荣在,家园近且归。山光临舜庙,河气隔王畿。甚积汤原思,青青宿麦肥。"
同崔员外、綦毋拾遗九日宴京兆府李士曹,"今日好相见,群贤仍废曹。晚晴催翰墨,秋兴引风骚。绛叶拥虚砌,黄花随浊醪。闭门无不可,何事更登高。"
和刘宾客玉蕣,"琼枝的皪露珊珊,欲折如披玉彩寒。闲拂朱房何所似,缘山偏映月轮残。"
和郑先辈谢秩闲居寓书所怀,"西风日夜吹,万木共离披。近甸新晴后,高人得意时。暂闲心亦泰,论道面难欺。把笔还诗债,将琴当酒资。蓝衫悬竹桁,乌帽挂松枝。名占文章重,官归谏宪迟。生涯贫帝里,公议到台司。室冷沾苔藓,门清绝路岐。莫言邻白屋,即贺立丹墀。岂虑尘埃久,云霄故有期。"
访山叟留题,"策杖寻幽客,相携入竹扃。野云生晚砌,病鹤立秋庭。茶美睡心爽,琴清尘虑醒。轮蹄应少到,门巷草青青。"
醉后,"阮籍醒时少,陶潜醉日多。百年何足度,乘兴且长歌。"
和樊润州秋日登城楼,"露冕临平楚,寒城带早霜。时同借河内,人是卧淮阳。积水澄天堑,连山入帝乡。因高欲见下,非是爱秋光。"
甘露寺东轩,"每日怜晴眺,闲吟只自娱。山从平地有,水到远天无。老树多封楚,轻烟暗染吴。虽居此廊下,入户亦踌蹰。"
送吕漳州,"今朝一壶酒,言送漳州牧。半自要闲游,爱花怜草绿。花前下鞍马,草上携丝竹。行客饮数杯,主人歌一曲。端居惜风景,屡出劳僮仆。独醉似无名,借君作题目。"
对镜,"青镜重磨照白须,白须撚闲意何如。故园迢递千山外,荒郡淹留四载余。风送竹声侵枕簟,月移花影过庭除。秋霜满领难消释,莫读离骚失意书。"
咏双开莲花,"菡萏新花晓并开,浓妆美笑面相隈。西方采画迦陵鸟,早晚双飞池上来。"
赠皇甫宾客,"轻衣稳马槐阴路,渐近东来渐少尘。耳闹久憎闻俗事,眼明初喜见闲人。昔曾对作承华相,今复连为博望宾。始信淡交宜久远,与君转老转相亲。"
"月夜江行,寄崔员外宗之","飘飘江风起,萧飒海树秋。登舻美清夜,挂席移轻舟。月随碧山转,水合青天流。杳如星河上,但觉云林幽。归路方浩浩,徂川去悠悠。徒悲蕙草歇,复听菱歌愁。岸曲迷后浦,沙明瞰前洲。怀君不可见,望远增离忧。"
春草池,"谢公梦草一差微,谪宦当时道不机。且谓飞霞游赏地,池塘烟柳亦依依。"
春晚游鹤林寺寄使府诸公,"野寺寻花春已迟,背岩唯有两三枝。明朝携酒犹堪赏,为报春风且莫吹。"
别王山人,"旨甘虽自足,未是禄荣亲。尚逐趋时伴,多离有道人。山居衣以草,生寄药随身。不食长无疾,年知出十旬。"
赠休粮僧,"自言因病学休粮,本意非求不死方。徒有至人传道术,更无斋客到禅房。雨中林鸟归巢晚,霜后岩猿拾橡忙。争似吾师无一事,稳披云衲坐藤床。"
归山夜发湖中,"广泽去无边,夜程风信偏。疏星遥抵浪,远烧似迎船。响岳猿相次,翻空雁接连。北归家业就,深处更逾年。"
晚春花,"阴洞日光薄,花开不及时。当春无半树,经烧足空枝。疏与香风会,细将泉影移。此中人到少,开尽几人知。"
旅怀,"雪貌潜凋雪发生,故园魂断弟兼兄。十年除夜在孤馆,万里一身求大名。空有新诗高华岳,已无丹恳出秦城。侯门莫问曾游处,槐柳影中肝胆倾。"
读周太公传,"论兵去商虐,讲德兴周道。屠沽未遇时,岂异兹川老。"
送江陵元司录,"新领州从事,曾为朝大夫。江城竹使待,山路橘官扶。片雨三江道,残秋五叶湖。能令诗思好,楚色与寒芜。"
送李判官赴桂州幕,"欲知儒道贵,缝掖见诸侯。且感千金诺,宁辞万里游。雁峰侵瘴远,桂水出云流。坐惜离居晚,相思绿蕙秋。"
长安闷作,"宵分独坐到天明,又策羸骖信脚行。每日除书空满纸,不曾闻有介推名。"
郑尚书新开涪江二首,"岸凿青山破,江开白浪寒。日沉源出海,春至草生滩。梓匠防波溢,蓬仙畏水干。从今疏决后,任雨滞峰峦。不侵南亩务,已拔北江流。涪水方移岸,浔阳有到舟。潭澄初捣药,波动乍垂钩。山可疏三里,从知历亿秋。"
笑卿卿词,"笑向卿卿道,耽书夜夜多。出来看玉兔,又欲过银河。"
逢王泌自东京至,"逢君自乡至,雪涕问田园。几处生乔木,谁家在旧村。山峰横二室,水色映千门。愁见游从处,如今花正繁。"
明禁忌,"阴阳家有书,卜筑多禁忌。土中若有神,穴处何无祟。我识先贤意,本诫骄侈地。恣欲创楼台,率情染朱翠。四面兴土功,四时妨农事。可以没凶灾,四隅通一二。一年省修营,万民停困踬。动若契于理,福匪神之遗。动若越于常,祸乃身之致。神在虚无间,土中非神位。"
楚怨,"秋入楚江水,独照汨罗魂。手把绿荷泣,意愁珠泪翻。九门不可入,一犬吠千门。"
郊庙歌辞。享惠昭太子庙乐章。送神,"威仪毕陈,备乐将阕。苞茅酒缩,膋萧香彻。宫臣展事,肃雍在列。迎精送往,厥鉴昭晰。"
酬令狐留守巡内至集贤院见寄,"仙院文房隔旧宫,当时盛事尽成空。墨池半在颓垣下,书带犹生蔓草中。巡内因经九重苑,裁诗又继二南风。为兄手写殷勤句,遍历三台各一通。"
登柳州峨山,"荒山秋日午,独上意悠悠。如何望乡处,西北是融州。"
九日寄微之,"心中久有归田计,身上都无济世才。长告初从百日满,故乡元约一年回。马辞辕下头高举,鹤出笼中翅大开。但拂衣行莫回顾,的无官职趁人来。"
古锦裾六韵,"濯水经何日,随风故有人。绿衣犹偪画,丹顶尚迷真。暗淡云沈古,青苍藓剥新。映襟知惹泪,侵鞯想萦尘。掣曳无由睹,流传久自珍。武威应认得,牵挽几当春。"
长安述怀,"黄河冰合尚来游,知命知时肯躁求。词赋有名堪自负,春风落第不曾羞。风尘色里凋双鬓,鼙鼓声中历几州。十载公卿早言屈,何须课夏更冥搜。"
寄贺杜荀鹤及第,"一战平畴五字劳,昼归乡去锦为袍。大鹏出海翎犹湿,骏马辞天气正豪。九子旧山增秀绝,二南新格变风骚。由来稽古符公道,平地丹梯甲乙高。"
闺情,"日暮裁缝歇,深嫌气力微。才能收箧笥,懒起下帘帷。怨坐空然烛,愁眠不解衣。昨来频梦见,夫婿莫应知。"
张天师草堂,"灵溪宴清宇,傍倚枯松根。花药绕方丈,瀑泉飞至门。四气闭炎热,两崖改明昏。夜深月暂皎,亭午朝始暾。信是天人居,幽幽寂无喧。万壑应鸣磬,诸峰接一魂。遂登仙子谷,因醉田生樽。时节开玉书,窅映飞天言。心化便无影,目精焉累烦。忽而与霄汉,寥落空南轩。"
送咸安公主,"卤簿迟迟出国门,汉家公主嫁乌孙。玉颜便向穹庐去,卫霍空承明主恩。"
归沛县道中晚泊留侯城,"访古此城下,子房安在哉。白云去不反,危堞空崔嵬。伊昔楚汉时,颇闻经济才。运筹风尘下,能使天地开。蔓草日已积,长松日已摧。功名满青史,祠庙唯苍苔。百里暮程远,孤舟川上回。进帆东风便,转岸前山来。楚水澹相引,沙鸥闲不猜。扣舷从此去,延首仍裴回。"
昼寝,"碧桐阴尽隔帘栊,扇拂金鹅玉簟烘。扑粉更添香体滑,解衣唯见下裳红。烦襟乍触冰壶冷,倦枕徐欹宝髻松。何必苦劳魂与梦,王昌只在此墙东。"
伤独孤舍人,"昔别矜年少,今悲丧国华。远来同社燕,不见早梅花。"
和舍弟题书堂,"兄弟将知大自强,乱时同茸读书堂。岩泉遇雨多还闹,溪竹唯风少即凉。藉草醉吟花片落,傍山闲步药苗香。团圆便是家肥事,何必盈仓与满箱?"
送羊振文先辈往桂阳归觐,"风雅先生去一麾,过庭才子趣归期。让王门外开帆叶,义帝城中望戟支。郢路渐寒飘雪远,湘波初暖涨云迟。灵均精魄如能问,又得千年贾傅词。"
华上二首,"故国春归未有涯,小栏高槛别人家。五更惆怅回孤枕,犹自残灯照落花。关外风昏欲雨天,荠花耕倒枕河壖。村南寂寞时回望,一只鸳鸯下渡船。"
春闺辞二首,"卷帘迟日暖,睡起思沈沈。辽海音尘远,春风旅馆深。疏篁留鸟语,曲砌转花阴。寄语长征客,流年不易禁。不得辽阳信,春心何以安。鸟啼窗树晓,梦断碧烟残。绿鉴开还懒,红颜驻且难。相思谁可诉,时取旧书看。"
送夏侯审游蜀,"西望烟绵树,愁君上蜀时。同林息商客,隔栈见罛师。石滑羊肠险,山空杜宇悲。琴心正幽怨,莫奏凤凰诗。"
郊庙歌辞。享先蚕乐章。永和,"芳春开令序,韶苑畅和风。惟灵申广祐,利物表神功。绮会周天宇,黼黻藻寰中。庶几承庆节,歆奠下帷宫。"
西园,"夏圃秋凉入,树低逢帻欹。水声翻败堰,山翠湿疏篱。绿滑莎藏径,红连果压枝。幽人更何事,旦夕与僧期。"
赠严司直,"承家居阙下,避世出关东。有酒刘伶醉,无儿伯道穷。新诗吟阁赏,旧业钓台空。雨雪还相访,心怀与我同。"
三日梨园侍宴,"九重驰道出,三巳禊堂开。画鹢中流动,青龙上苑来。野花飘御座,河柳拂天杯。日晚迎祥处,笙镛下帝台。"
"庾顺之以紫霞绮远赠,以诗答之","千里故人心郑重,一端香绮紫氛氲。开缄日映晚霞色,满幅风生秋水纹。为褥欲裁怜叶破,制裘将翦惜花分。不如缝作合欢被,寤寐相思如对君。"
太子西池二首,"梨花雪压枝,莺啭柳如丝。懒逐妆成晓,春融梦觉迟。鬓轻全作影,嚬浅未成眉。莫信张公子,窗间断暗期。花红兰紫茎,愁草雨新晴。柳占三春色,莺偷百鸟声。日长嫌辇重,风暖觉衣轻。薄暮香尘起,长杨落照明。"
秋日彭蠡湖中观庐山,"泛舟太湖上,回瞰兹山隈。万顷沧波中,千峰郁崔嵬。凉烟发炉峤,秋日明帝台。绝巅凌大漠,悬流泻昭回。穹崇石梁引,岈豁天门开。飞鸟屡隐见,白云时往来。超然契清赏,目醉心悠哉。董氏出六合,王君升九垓。谁言旷遐祀,庶可相追陪。从此永栖托,拂衣谢浮埃。"
"新秋喜凉,因寄兵部杨侍郎","外强火未退,中锐金方战。一夕风雨来,炎凉随数变。徐徐炎景度,稍稍凉飙扇。枕簟忽凄清,巾裳亦轻健。老夫纳秋候,心体殊安便。睡足一屈伸,搔首摩挲面。褰帘对池竹,幽寂如僧院。俯观游鱼群,仰数浮云片。闲忙各有趣,彼此宁相见。昨日闻慕巢,召对延英殿。"
并州寓怀,"人多知遇独难求,人负知音独爱酬。常恐此心无乐处,枉称年少在并州。"
